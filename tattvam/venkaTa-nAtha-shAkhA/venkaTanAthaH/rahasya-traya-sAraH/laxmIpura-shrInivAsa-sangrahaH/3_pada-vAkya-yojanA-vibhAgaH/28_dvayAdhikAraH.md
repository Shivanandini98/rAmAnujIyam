+++
title = "२८ द्वयाधिकारः"

+++


## मूलम्
प्रथम-रहस्ये मध्यम-पदेन  
शब्दतो अर्थतो वा विहितम् उपाय-विशेषं  
तृतीय-पदेनाभिहितं पुरुषार्थ-विशेषं च  
विशदं **प्रकाशयति द्वितीयं रहस्यम्** ।  
कठ-वल्ल्यां श्री-प्रश्न-संहितादौ च आम्नानान्  
मन्त्रो ऽयं श्रुति-मूलकस् तान्त्रिकः +++(इति द्वेधाऽपि)+++ ।  
पूर्वाचार्य-वाक्यम् एतद्  
इति केषाञ्चित् प्रवादो ऽपि  
आप्तोपदिष्टम् इत्य् आदरार्थः।  
"परमाचार्येणेश्वरेण उपदिष्टम्" इति  
परिग्रहातिशयार्थो वा ऽनुसन्धेयः ॥

## स्थूल-विवक्षा
अस्य च मन्त्रस्योपायोपेय-रूपस्य वरण-समर्पण-रूपस्य वा ऽर्थ-द्वयस्य  
प्रतिपादकतया **द्वयम्** इति व्यवहारः ।  
तस्माद् उपायोपेयान्तर-स्पर्श-रहितः  
अत्र **मुख्योधिकारी** ।  
तादृशस्य महा-विश्वासवतः  
समुदाय-ज्ञान-पूर्वकं सकृद् अस्योच्चारणम् एव  
**उत्तारकम्** इति शास्त्र-सम्प्रदाय-विदां मतम् ।+++(5)+++  
यथा-कथञ्चित् भगवन्-नाम-सङ्कीर्तन-प्रभाव-पर-वचन-परामर्शेन कैमुतिक-न्याय-सिद्धः   शास्त्र-सिद्धो ऽपि च  
**शरण्य-शरणागति--तत्-फल**-विशेषान् कार्त्स्न्येन प्रतिपादयतो मन्त्र-विशेषस्य प्रभावातिशयः ॥

## गद्य-सम्बन्धः
द्वयस्यास्यार्थम् एव सद्-आचार्य-सम्प्रदाय-सिद्धं **विवृतवान्**  
पृथु-गद्येन+++(=शरणागतिगद्येन)+++ भगवान् भाष्यकारः ।  
तस्माद् **गद्योक्ताः** सर्वेप्य् **अर्था**  
अत्र विवक्षिताः ।  
गद्ये चात्र "द्वयम्" इत्य् अनन्तरं  
"व्याख्यात-प्रायम्" इति पदम् **अध्याहृत्य**  
**व्याख्यान-व्याख्येय-भावः** सङ्गमनीयः ।  
+++(गद्ये)+++ अनन्तर-भागस् तु उत्तर-खण्ड-विवक्षितार्थपर इति भाव्यः ।  
विभाव्यश् च --  
एवम् अर्थानुसन्धानेन सह  
"सदा द्वयं वक्ते"ति  
योजनया ऽपि **मूल-मूलि-भावः** ।  
+++(गद्ये)+++ प्रपन्नस्य पर-भक्त्य्-आदि-मूलक--कैङ्कर्य-लाभोक्तिस् तु देहावसान-कालिक--हार्दानुग्रह-मूलक--फल-दशा-तत्परेति  
नानुपपन्नम् अत्र किञ्चिद् अपि ॥

## श्रीमन्-नारायण
तत्रादौ **श्रीमन्-नारायण**-पदेन  
शरण्यं पर-तत्त्वं प्रकाश्यते ।  
विशिष्टस्य शरण्यताम् अवधारयति श्रीमत्-पदम् ।  

**श्री**-शब्द-निर्वचनं तु --  
"**श्रीञ् सेवायाम्**" इति धातोः  
कर्मणि कर्तरि च श्रीयते श्रयते इति वा निष्पद्यते ।  
तत्र-- स्वोज्जीवनार्थिभिर् आश्रीयते,  
श्रयते च सर्वेश्वरं  
स्वाश्रितान् उज्जीवयितुम् इत्य् अर्थ-विवक्षायां  
वात्सल्यातिशय-निबन्धनं पुरुष-कारत्वम्+++(=भगवत्-प्रसादनायाश्रितत्वम्)+++ उक्तं भवति ।  
सर्वैः सेव्यते, स्वयं च भगवन्तं सेवते  
इत्य् अर्थ-विवक्षायां  
सर्वाधारत्वं सर्व-व्यापकत्वं चोक्तं भवति ॥

एवं -- "**श्रु श्रवणे**" इति धातोः  
ण्यन्ताद् अ-ण्य्-अन्ताच्च  
शृणोति श्रावयतीति  
श्रीर् इति निष्पद्यते ।  
तत्राश्रितानाम् आर्त-ध्वनिं  
शृणोति श्रावयति च भगवन्तम्  
इत्य् अर्थ-विवक्षायां  
**पुरुष-कार-कृत्यम्** उक्तं भवति ।  

तथा-- शरणागत-संरक्षण-लक्षणं धर्मं  
भगवतः सकाशात् श्रुत्वा  
श्रावयति समय-विशेषे च भगवन्तम्  
इत्य् अर्थ-विवक्षायां  
श्रियो **ऽतिशयतमानृशंस्यम्** उक्तं भवति ।  

तथा भगवतः सकाशात् लोक-हितं श्रुत्वा  
शत्रूणाम् अपि हितं श्रावयतीत्य् अर्थ-विवक्षायां  
**लोकानुग्रहैक--स्व-भावत्वम्** उक्तं भवति ॥

एवं-- **शृ हिंसायाम्** इतिधातोः  
शृणातीति श्रीर् इति निष्पत्तौ  
आश्रितानाम् उपाय-विरोधिनः प्राप्ति-विरोधिनश् च  
समस्तस्यापि **पापस्य निवर्तकत्वम्** उक्तं भवति ॥  

एवं-- **श्रीञ् पाके** इति धातोः  
श्रीणातीति श्रीर् इति निष्पत्तौ  
आश्रितानां कैङ्कर्य-पर्यन्त-गुण-परिपाकं जनयतीत्य् उक्तं भवति ।  

एतेष्व् अर्थेषु  
उपायत्वोपयुक्ताः पूर्व-खण्डे,  
प्राप्यत्वोपयुक्तास् तूत्तर-खण्डे चानुसन्धेयाः ।

सामान्यतः **श्रीमान्** इत्य् उक्ताव् अपि  
श्रुति-वशात् श्रियो जगन्-मातुः पतिर् इत्य् अर्थविवक्षया  
पत्न्याः पारार्थ्यं, पत्युः **परत्वं सौलभ्यं** च द्योत्यते ।  
नित्य-योग-विवक्षया तु --  
फल-दशायाम् उपाय-दशायां च  
श्रियः **अ-विना-भावः** प्रतीयते ॥

### नारायणः
इत्थम् अपेक्षितं श्रियः पुरुष-कारत्वम् अप्य् अधिकयति  
नारायण-पद-प्रतीतो गुण-गणः । तत्र --  
वात्सल्य-स्वामित्व-सौशील्य-सौलभ्य-  
सर्व-ज्ञत्व--सर्व-शक्तत्व--परम-कारुणिकत्व--  
स्थिरत्व-परिपूर्णत्व--परमोदारत्व--प्रभृतयः  
**उपायत्वोपयुक्ताः** प्राधान्येन अनुसन्धेयाः ।  
**उपेयत्वोपयुक्ताः** शेषत्व-निरतिशय-भोग्यत्वादयस् तु  
**उत्तरखण्डे** अनुसन्धेयाः ॥

## पूर्व-खण्डः
### चरणौ
श्रीमन्-नारायण-चरणाव् इत्य् अत्र  
पद-त्रय-पक्षे **तवेति** पदम् अध्याहार्यम् ।  
**चरणाव्** इति दिव्य-मङ्गल-विग्रहम् उपलक्षयति ।  
तेन **नित्य-दिव्य-मङ्गल-विग्रह-योगः** प्रधानतमो गुणो ऽनुसन्धेयः ।  
अनुसंहितश् च भगवतो दिव्यात्म-स्वरूपे प्राग्-उपदर्शिते, गुणगणे च  
विशद-प्रकाश-विरहिणां **ज्ञान-सङ्कोचं विनिवारयति** ।  
तादृश-प्रकाशशालिनो ऽपि केचिद् आचार्याः  
दिव्य-मङ्गल-विग्रह-भोग्यतातिशयेन भगवद्-विषये **स्वात्मानं देहात्मवादिनम् आहुः** ।   तस्मात् मुमुक्षूपयुक्त-शुभत्वाश्रय-युक्तं दिव्य-मङ्गल-विग्रहम् **उपादेयतमं विदुः** ।  
अत्र चित्तालम्बन-सौकर्यातिशयेन, दासत्वौचित्यातिशयेन, कृपोत्तम्भकत्वातिशयेन, भोग्यत्वातिशयेन च  
**चरणाव्** एवाश्रयणीयौ ।+++(5)+++  

श्री-विशिष्टस्य, शरण्यताया विशेष्यस्य  
सर्व-शक्तत्व-विरोधादि-प्रसङ्गस् तु  
विशेषणस्य पुरुष-कारतायाम् अपि तुल्यः।  
अत्र ईश्वर-स्वातन्त्र्य-नियतत्वेन समाधानं तत्रापि तुल्यम् ॥

### शरणम्
उपायश् **शरण**-शब्दार्थः -  
भगवत उपायान्तर-स्थान-विवेकेन स्व-यत्न-विनिवृत्तिः,  
तया च भर-न्यासः फलति ।  
उपायान्तर-स्थानापत्ति-लक्षण--प्रपत्ति-प्रकार-प्रदर्शनायैव  
सर्व-फलोपाय-भूतस्यापि **भगवतः**  
विशिष्य इदानीम् **उपायत्वेन अनुसन्धानम्**  
इह दर्शितम् ।  
उपायान्तर-भूत-भक्ति-स्थाने प्रपत्तेर् निवेशे ऽपि  
प्रपत्त्य्-अङ्गक-भक्ति-साध्यं फलं  
प्रपत्ति-वशी-कृतेश्वरीय-सहज-कारुण्यादि-स्वभाव-निबन्धनम्  
इति **भगवत एव तत्र निवेश** इति व्यवहारः ।  
स च **निवेशः**--  

> अकिञ्चनस्य मम  
उपायान्तरानुष्ठान-भरम् अन्तरेणैव +अनुष्ठान-साध्यः फल-जनन-सङ्कल्पः  
भवतैव भरतया स्वीकर्तव्य 

इति प्रार्थनया भर-स्वीकार-लक्षणः ।  
एष एव निष्कृष्यमाणः  
स्व-निर्भरत्व-पर्यन्तं **भर-समर्पणम्** इत्य् उच्यते ।  
तथा च साम्प्रतम्  
उपाय-शब्देन स्व-यत्न-विनिवृत्ति-पर्यन्त-भर-समर्पणं **विवक्षितम्**  
इति साम्प्रतम् एव ॥

यत्र उपायत्व--प्रार्थना-समर्पणयोः पृथग् उक्तिः  
तत्रोपाय-पदेन निरुक्तार्थाविवक्षया,  
भर-समर्पण--स्पष्टी-करणाय पृथग् "उक्तिर्" इति प्रयोजन-कल्पनया वा,  
त्र्य्-अंश-लक्षणे+++(=??)+++ समर्पणे भर-समर्पणस्य अनेन पदेन विवक्षया वा  
पुनर्-उक्तिः परिहरणीया ।  

एतादृशं +++("श्रीमन्-नारायण-चरणौ")+++ -  
केवल-लक्ष्मीशोपायत्वं,  
विशेषतो न्यासविद्यायां वेद्याकारः,  
तद्-आक्षिप्तश् च ज्ञान-शक्त्य्-आदिः ॥

### प्रपद्ये
**प्रपद्ये** इत्य्-अनेन  
**महा-विश्वास-रूपो** ऽध्यवसाय-विशेषः प्रत्येतव्यः-  
यादृशे च सति विश्वासे  
ततः कदापि न संशयोन्मेषः  
तादृशः प्रथम-क्षणावच्छिन्नः प्रपत्त्य्-अङ्गभूतः ।  
मन्द-विश्वासम् अप्य् अधिकारिणं  
विशिष्य कटाक्षयितुं प्रवृत्तः  
**पूर्ण-विश्वासं कारयतीति** प्रमाण-प्रमितम् ।  
इत्थं महा-विश्वास-कथनेनापि  
**प्रार्थना कथिता** भवति ।  
अस्याम् एव प्रार्थनायां  
**गोप्तृत्व-वरणम् अन्तर्भूतं**,  
न पृथग्-भूतं वेदितव्यम् ॥

इदम् अत्र अवधेयम्--  
इष्ट-प्राप्त्य्--अनिष्ट-निवृत्ति-लक्षणं **फलम्**  
**उत्तरखण्डेन** प्रार्थ्यते ।  

अङ्ग-प्रपत्ति-निष्ठस्येव स्व-तन्त्र-प्रपत्ति-निष्ठस्य  
**भक्ति-लक्षणोपाय-प्रार्थना नास्ति** ।  
तस्माद् अ-किञ्चन--भर-न्यासे  
शरण्यस्यैव उपायान्तर-स्थानापत्त्या  
**भर-स्वीकारांशः प्रार्थ्यते**  
इति वक्तव्यम्॥
  
तथा च पूर्वोत्तर-खण्डयोः विशिष्टो वाक्यार्थः --  

> अकिञ्चनाय मह्यं  
भवतैव उपायान्तर-स्थाने स्थित्या  
अभिमत-फल-विशेषो दातव्यः 

इति यथोक्तम् "आत्म-रक्षा-भर-निक्षेपं करोमी"ति विशिष्ट-प्रार्थनान्वितः पर्यवस्यति ॥

#### उत्तम-पुरुषः
अथ उत्तम-पुरुषेण  
सिद्धोपाय-वशीकरण-लक्षणः पुरुष-प्रयत्न-साध्यः व्याज-विशेषः  
**स्व-कर्तृकतया** सिद्ध्यति ।  
तद्-औचित्याऽऽयातो भवति  
**कार्पण्य**-रूपः परिकरः ।  

एवम् अकिञ्चनाधिकारिक--भर-समर्पण--लक्षणोपाय-कथनेन  
**धर्मान्तर-नैरपेक्ष्यम्** अस्य अर्थ-सिद्धं भवति ।  
एवं च शरण-शब्दान्वितेन "प्रपद्ये" इति पदेन    महा-विश्वास--गोप्तृत्व-वरणात्म-समर्पण--कार्पण्य-रूपाणि चत्वारि निर्दिष्टानि ।  
स-विशेषण-नारायण-पदेन  
आनुकूल्य-सङ्कल्पः, प्रातिकूल्यवर्जनं च निर्दिष्टे ।  
इति विवेकः ।

#### वर्तमान-निर्देशः
परिकराश् चैते  
सकृद् एवानुष्ठेयाः ।  
**वर्तमान-निर्देशस्** तु बर्हिर्-लवन--निर्वापादि-मन्त्रेष्व् इवानुष्ठान-कालाभिप्राय-मूलः ।  

अत्र --  
वर्तमान-निर्देशेन वर्तमान-**देहावधिकं**  
प्रपत्तेर् **अनुष्ठातव्यत्वं** विवक्षितं,  
यावत्-फलं प्रपत्ति-परिकर-भूत--**महा-विश्वासानुवर्तनं** विवक्षितं,  
प्रपत्त्य्-अनुष्ठान-वेलायां सङ्कल्पितस्य **आनुकूल्यादेः**  
प्रपत्ति-परिकरतया यावत्-फलम् **अनुवर्तनीयत्वं** विवक्षितं,  
राग-प्राप्त-प्रपत्ति-लक्षण-भोगानुवर्तनं विवक्षितम्  
इति **पक्ष-चतुष्टयं प्रमाण-विरुद्धं** वेदितव्यम् ॥

इत्थं **पूर्व-खण्डेन**  
सर्व-शरण्यत्वं, शरणागति-स्वरूपं, तत्-परिकरः, तत्राधिकारि-विशेषश् च  
इत्य् एतच्-चतुष्टयं **प्रकाशितम्** ।  
तेनानन्योपायत्वं सिद्धम् ।  
महोदार-भूतस्य शरण्यस्य,  

## उत्तर-खण्डः
सर्वोत्कृष्ट-विषयकस्य वशी-करण-विशेषस्य,  
शेषतैकरसस्य स्व--स्व-रूपस्य  
चानुरूपं **फलं** समस्त-विरोधि-निवृत्ति-पर्यन्तं **कैङ्कर्यम्**  
उत्तर-खण्डेन प्रार्थ्यते ।  
**तेनानन्य-प्रयोजनत्वम्** उक्तं भवति ॥

### श्रीमते
अत्र स-विशेष-नारायण-शब्दः  
प्राप्यत्वानुगुणं **स्वामित्वादिकम्**,  
अनन्त-गुण-विभूति-विशिष्टस्य स्वामिनः  
सर्वैर् अपि प्रकारैः निरतिशयं **भोग्यत्वं** च  
यथा-प्रमाणं प्राधान्यतः **प्रकटयति** ।  

एवम् उभय-विभूति-विशिष्टस्य प्राप्यतायाम् अपि,  
आत्म-हविर्-उद्देश्यतया, शेषत्व-निरूपकतया,  
तन्-निबन्धन-कैङ्कर्य-प्रति-सम्बन्धितया च  
दम्पत्योः **प्रधान-प्राप्यतां** प्रदर्शयति **श्रीमच्**-छब्दः ।

**श्री**-शब्दस्य प्राग्-उक्तार्थेषु  
**सेव्यत्वादिकम्** अत्र विवक्षितम् ।  

### नारायणाय
श्रीमत इत्य् एतावता विशेष्य-सिद्धाव् अपि सर्व-विध-कैङ्कर्योपयिक--प्रीति-विशेष--प्रयोजनी-भूत--परिपूर्णानुभव-लाभाय  
**"नारायणाये"ति** विशेष्यपदम् ।  

तादर्थ्य-लक्षण-शेषत्वस्य सिद्धतया  
तद्-अनुरूपं साध्यं परिपूर्णानुभव-पूर्वकं कैङ्कर्यं प्रार्थनीयं  
**चतुर्थ्या** लक्ष्यते ।  
तेन *भवेयम्* इति पदम् **अध्याहार्यम्** ॥

### नमः
एवं प्राधान्येन प्रथमम् **इष्ट-प्राप्तिं संप्रार्थ्य**  
अनन्तरम् **अनिष्ट-निवृत्तिर् मनसा प्रार्थ्यते** ।  
इष्ट-प्रार्थनया एव सामान्यतो ऽनिष्ट-निवृत्ति-सिद्धाव् अपि  
अनन्योपायत्व+अनन्य-शेषित्व+अनन्य-प्रयोजनत्व-प्रत्यनीक-रूपाणां  
रक्षण-विरोधि--शेषत्व-विरोधि--कैङ्कर्य-विरोधिनाम् अनिष्ट-विशेषाणां  
विनिवृत्तये पुनर् उपन्यासः ।  
अत्रापि "स्याम्" इति पदम् अध्याहार्यम् ।  
"**न मम** स्याम्" इति तदर्थः ।  
इयम् अहङ्कार-निवृत्ति-द्वारा सर्वानिष्ट-निवृत्ति-परा योजना ।  

"किञ्चित् स्याद्" इति वा अध्याहार्यम् ।  
"न मम किञ्चित् स्याद्" इति तद्-अर्थः ।  
इयं सर्व-विषय--**मम-कार-निवृत्ति**-द्वारा सर्वानिष्ट-निवृत्ति-परा योजना ।  

अत्र केचित् फलान्तरानुभव-न्यायेन  
शङ्कितैः स्वाधीन-स्वार्थ-कर्तृत्व--स्वाधीन-स्वार्थ-भोक्तृत्वादि--लक्षणैः **प्रधानदोषैः**  
**अ-संस्पृष्टम्** इष्टं प्रार्थ्यते इत्य् अनुसन्दधते ।  

केचिच् च "नमसा निर्भरत्वम् उच्यते"  
इति **स्वनिर्भरत्व-पर्यन्तं** भर-समर्पणम् उच्यते  
इति अनुसन्दधते ।

इयम् **इन्द्राय-हविर्** "न मे"तिवत्  
"अहं श्रीमते नारायणाये"ति  
भर-फल-सहितं स्वात्मानं परमात्मनि नमस्यन्  
न ममेति तत्र स्व-सम्बन्धो निषिध्यते  
इतीयं **समर्पण-परा योजना** ।  

## पूर्णार्थः
अत्र **पूर्व-खण्डो** ऽङ्ग-पञ्चक-परः ।  
**उत्तरस्** त्व् अङ्गि-परः ।  
**चतुर्थी** पर-सम्बन्ध-विधि--तत्-परा ।  
**नमस्** तु स्व-सम्बन्ध-निषेध--तत्-परम्,  
पर-निरपेक्ष-कर्तृत्वादि-निषेध--तत्-परं वा ।  
वस्तुतस् तु -- स्थूल-प्रक्रियया **नमश्**-शब्दस्य  
समर्पण-वाचित्वम् उचितं वक्तुम् ॥

इदम् अत्र विवेक्तव्यम्--  
कृत्स्नस्य **द्वयस्यात्म-समर्पण-परत्वे**  
स्व-रूपानुरूपः **फल-विशेषो ऽर्थ-सिद्धो** भवति ।  

**उत्तर-खण्डस्य** पूर्वोक्त-रीत्या **फल-परत्वे**  
**पूर्व-खण्डे** शरण-शब्दान्वित-क्रिया-पदेन  
**समर्पणं** विवक्षितम् इत्य् अनुसन्धेयम् ॥

एवं द्वय-घटिक-पदैः  
क्रमेण शब्दतो ऽर्थतश् च प्रकाशितानां  
प्रधानानाम् अयम् **अनुक्रमः** --  
+++("श्रीमन्")+++ पुरुष-कार-योगः,  
+++("नारायण")+++ तन्-नित्यत्वम् उपाय-वैशिष्ट्यं शरण्य-गुण-पूर्णत्वं सम्बन्ध-विशेषः,  
+++("चरणौ")+++ दिव्य-मङ्गल-विग्रह-योगः,  
तत्र शेष-भूतस्य उचितम् अवलम्बनं,  
+++("प्रपद्ये")+++ तत्र उपायत्व-प्रकारः वशी-करण-विशेषः,  
तस्य च परिकर विशेषाः,  
+++("श्रीमते")+++ प्राप्य-वैशिष्ट्यं,  
+++("नारायणाय")+++ गुण-विभूति-विशिष्ट-प्राप्यत्वं,  
कैङ्कर्य-प्रति-सम्बन्धित्वं, कैङ्कर्य-प्रार्थना, सर्व-विध-कैङ्कर्य-लाभः सर्वानिष्टनिवृत्तिः,  
तस्य च अत्यन्तिकत्वं, पराधीनं, परार्थं च कर्तृत्वं,  
तथाविधं च भोक्तृत्वम् इत्यादयः,  
तद्-अपेक्षिताश् च मार्दवादय इति ॥

यद्य् अपीदं मन्त्र-रत्नं  
शारीर-शास्त्रवत् **उत्पत्ति-क्रमम्** अनुसृत्य  
तत्त्व-हित-पुरुषार्थान् प्रतिपादयति,  
तथापि “मुमुक्षुर् वै शरणमहं प्रपद्ये”  
इति श्वेताश्वतर-मन्त्रवद् **अर्थ-क्रमानुरोधेन**  
**फल-प्रतिपादकं** वाक्यं **प्रथमम्** अनुसन्धेयम् ।  
तथा मूल-मन्त्रेप्य् अयं क्रम-प्रकारो विवक्षित  
इत्य् आचार्याणाम् आशयः ॥

अत्र त्रयाणाम् अवान्तर-वाक्यानाम् उपाय-प्रधानतया  
एक-वाक्यतः पर्यवसान-प्रकारस् त्व् इत्थम्--  

सर्व-स्वामिनः सर्व-प्रकार-निरतिशय-भोग्यस्य  
श्रिया नित्य-युक्तस्य नारायणस्य **चरणयोः**  
शेषतैक--स्व-रूपानुरूपस्य सर्व-देश--सर्व-काल--सर्वावस्थोचितस्य सर्व-विधस्य  **परिपूर्ण-कैङ्कर्यस्य**  
प्रतिबन्धकी-भूत--सर्व-कर्म-निवृत्ति-पूर्वकस्य **प्राप्तये**,  
अत्यन्ताकिञ्चनो ऽहं स्व-रक्षण-भरादिषु **ममान्वयो यथा न** स्यात्  
तथा श्रीमतो नारायणस्य **चरणयोः**  
अङ्ग-पञ्चक-सम्पन्नम् **आत्म-रक्षा-भर-समर्पणं** करोमीति ॥

॥इति द्वयाधिकारः॥

