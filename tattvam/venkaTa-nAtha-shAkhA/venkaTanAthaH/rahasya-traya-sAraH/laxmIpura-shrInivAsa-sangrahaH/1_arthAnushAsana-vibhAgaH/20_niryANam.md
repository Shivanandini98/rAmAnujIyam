+++
title = "२० निर्याणम्"

+++

अथ भगवच्-छरणाव् एव शरणं प्रपन्नाः  
भगवता दत्तं हस्तम् अवलम्बमानाः  
तेनैव स्वाभिमते देश-विशेषे पर्यवस्थापिताः  
समभिषिक्त--सार्वभौम-महिषीवत् पारमैकान्त्य्-आनुगुणां **वृत्तिम् आतिष्ठेरन्** ॥

एवं स्थितेष्व् अधिकारिषु  
प्रारब्ध--दुष्-कृत--विशेष-वैचित्र्याधीनो ऽहङ्-कारः, मम-कारः, तद्-अधीनापचारः,  
प्रयोजनान्तराभिलाषः, तत्-प्रयुक्तो देवतान्तर-स्पर्शः,  
बुद्धि-दौर्बल्यम्, उपायान्तर-प्रत्याशा  
चेत्य्-एवम्-आदि-वैपरीत्यवतां  

प्रारब्ध-सुकृत-विशेषेण पूर्व-प्रपत्ति-सङ्कल्प-विशेषेण च  
अच्छिद्रे कैङ्कर्ये प्रतिष्ठितवतां च  

अस्मात् संसारात् निर्याणे  
**विलम्बो ऽविलम्बश्** च सम्भवतः ॥

तत्र पूर्वेषां प्रपन्नानां चार्वाकादीनाम् इव अहङ्कार-ममकारौ **न प्रसरतः** ।  
गच्छतः स्खलनम् इव  
कदाचित् प्रसरन्ताव् अपि  
उदीच्य-विवेकेन **विलीयेताम्** ।  

तथा सम्भूताश् चापराधाः  
प्रायश्चित्तावधिकाः शिक्षावधिकाः अनुभवावधिका वा  
सङ्कल्पित-समयाद् अर्वाक्  
**निरस्ता भवेयुः** ॥

इत्थं प्रयोजनान्तर-रुचिर् अपि  
मुमुक्षुत्वात् **न प्रतितिष्ठेत्** ।  
उभय-भावनावताम् इव  
केषाञ्चित् सम्भवन्त्याम् अपि तस्यां  
हिततमः परमेश्वरः कानिचित् **प्रयोजनान्तराणि दर्शयित्वा**  
तेषु अल्पास्थिरत्वादि-विवेकोत्पादन-मुखेन **अ-रुचिम् उत्पाद्य**  
+++(मत्स्य-मैथुन-व्यामोहित-)+++सौभरि--कुचेलादीनाम् इव केषाञ्चित् भोगेन वा **निर्वेदम् उत्पाद्य**  
सङ्कल्पित-समयानां तत्-समयात् पूर्वम् एव  
प्रयोजनान्तर-**वैमुख्यं जनयति** ।  
सङ्कल्पित-समय-रहितानां वैराग्यावधिकं तत् स्यात् ॥

**देवतान्तर-स्पर्शस्** तु यादृच्छिकेन परमैकान्ति-संसर्गेण लज्जावधिकः सन् **निवर्तेत** ।  
कस्यचित् सोऽपि प्रतिष्ठितश् चेत्  
पूर्वम् उपायो नैव निष्पन्नः ।  
सम्भवेद् अपि पश्चान् नरकादिः ।  
अनुष्ठितांशस् तु  
अभिक्रम-नाश-विरहात्  
यदा-कदाचिन् निष्पादयेद् एव उपायम् इति ॥

सम्पूर्णेन महा-विश्वासेनानुष्ठितोपायानां  
बुद्धि-दौर्बल्यम् उपायान्तर-प्रत्याशा च **नैवोद्भवतः** ।  
यद्य् उद्भवतः, मन्दस् तर्हि पूर्वः विश्वासः ।  
तान् अपि सम्पूर्ण-महा-विश्वासान् सम्पूर्णोपायांश् च कारयत्य् एव भगवान् ।  

एतादृशाहङ्कार-ममकारादि-वैपरीत्य-विधुराणाम् इतरेषां विलम्बादि-शङ्कापि नास्ति ।  
किन्तु इच्छावधिको विलम्बः।  
सङ्कल्पित-समयाविनाभूतश् च मोक्षः ॥

अथ निरुपाधिक-सर्व-शेषी निरुपाधिक-स्वतन्त्रः सत्य-सङ्कल्पः सर्वेश्वरो  
ऽस्याधिकारिणः समस्त-भय-निदानं **निग्रह-सङ्कल्पं**  
सद्वारक-प्रपत्ति-निष्ठानाम् उपासन-प्रारम्भ-दशायाम् इव  
प्रपत्ति-वाक्योच्चारण-प्रथम-क्षण एव **परित्यज्य**,  
एतम् एतदीयांश् च नित्य-सूरि-परिषद्य् **अन्तर्भाव्य**  
एतदीयान् **अपराधान्** निरन्वयं **विनाश्य**  
अनुबन्धिनाम् अपि सर्वान् अपराधान् अनुत्थापादिना **परिहरयितुम् अनुगृह्णाति** ॥

अथास्यापेक्षित-मोक्ष-विलम्बे  
स्वयं सानुतापस्, त्वरमाणश् च सन्  
अस्य स्वानुबुभूषाम् **उत्पाद्य, संवर्ध्य**,  
प्रारब्ध-शरीरावसाने परपदं **प्रापयिषुः**,  
शरीर-पात-समये ऽस्य अनुकूल-प्रतिकूल-वर्गयोः सुकृत-दुष्कृते **संविभज्य**  
मनुष्य-पितृ-देवानाम् अहनि रात्रौ वा  
स्व-सङ्कल्पित-समये ऽप्रच्युत-पूर्व-संस्कार-मनोरथं **विधाय**  
प्रशस्ताप्रशस्त-नियम-रहितं तत्-कालोपस्थितं  
यत् किञ्चिच् **छरीर-विश्लेष-निमित्तम् उत्पादयति** ॥

अथ वागादिकं बाह्येन्द्रिय-दशकं मनस्येकीकृत्य  
तादृशं मनः प्राण-वायुना संयोज्य  
तादृशं च वायुं **जीवे संयुनक्ति** ।  
तं च जीवं त्रि-स्थूण+++(→ग्रीवापृष्ठस्थास्थित्रयमेलन)+++-क्षोभ-दशायां स्थूल-देहान् **निर्मथ्य**  
समुद्धृतैः पञ्चभिः सूक्ष्म-भूतैः **संयोज्य**  
अति-विह्वलम् एनं निसर्ग-सौहार्दो हार्दः **उपलालयति** ।  
इत्थं विद्वद्--अ-विद्वत्-साधारणोऽयं स्थूल-शरीराद् **उत्क्रान्ति-क्रमः** ।

अथ चोराणाम् इवात्मापहारिणां  
स्वर्ग-नरकादि-गमन-साधन-भूतानि मार्गान्तराणि **पिधाय**  
अर्चिर्-आदि-मार्गस्य मुख-भूतायां शताधिकायां ब्रह्म-नाड्यां **प्रवेश्य**  
सूर्य-किरणावलम्बिनम् एनम् **अतिवाहयति** ॥

अत्र "नष्ट-स्मृतिर् अपी"त्यादि-प्रमाण-बलात्  
प्रपन्नस्य अन्तिम-स्मृत्य्-आदिषु नैव निर्बन्ध इति प्रतीयते ।  
प्रतीयते च शरीर-पात-समये  
"केवलं मदीययैव दयया ऽतिप्रबुद्ध" इत्य्-आदिना  
अन्तिम-स्मृति-सम्भवश् च ।  
अनयोर् अविरोधाय  
इत्थं केचिद् आचार्या समादधिरे -  

> अन्तिम-स्मृति-सम्भव-कथनं  
स्मृतिम् अपि प्रपत्ति-फलत्वेन क्रोडी-कृत्य भर-न्यास-कर्तॄन्  
विषयी-कुरुते ।  
अ-सम्भव-कथनं तु  
केवल-भर-न्यास-कर्तॄन् 

इति ॥

तत्रासम्भव-पक्षे  
प्राणि-मात्र-साधारणाया अन्तिमायाः स्मृतेः निर्विषयत्वासम्भवात्,  भगवद्-व्यतिरिक्त-विषयकत्वे तद्-भाव-प्राप्त्या ऽनर्थपर्यवसानात्, **केवल-भगवत्-सङ्कल्पायत्तान्तिम-स्मृति-सम्भव-पक्ष** एव श्रेयस्तया स्वीकर्तव्यः ।   
प्रमाणम् अपि इमम् अर्थम् एव बोधयति ।  
अ-सम्भव-बोधक-प्रमाणानि तु  
भक्तेर् इव स्व-यत्न-साध्यान्तिम-स्मृतेः **उपायतया अनपेक्षितत्वं** बोधयन्तीति  
केचिद् आचार्या अनुसन्दधिरे ।

अथ अन्तिम-स्मृत्य्-अनन्तरम् एव  
विद्वद्-अविद्वत्-साधारणो हार्द-परमात्मनि **विश्रमः सुषुप्त्य्-अवस्था-तुल्यः** ।  
अथैतद्-अवस्थाया अनन्तरं  
प्राज्ञ-प्रबोधितः प्रविष्टश् च  
ब्रह्म-नाड्यां सकृद्-विभातं  
यावत्-काल-तत्त्वम् अ-पुनस्-स्वापं जागर्तीति ॥

