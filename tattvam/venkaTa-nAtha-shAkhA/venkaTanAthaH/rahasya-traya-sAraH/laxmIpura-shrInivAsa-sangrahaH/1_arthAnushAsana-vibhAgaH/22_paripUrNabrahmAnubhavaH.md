+++
title = "२२ परिपूर्णब्रह्मानुभवः"

+++

अथानेन गति-विशेषेण  
परमं पदम् उपगतवतः  
सर्व-देश--सर्व-काल--सर्वावस्थास्व् अपि सर्वेश्वरम्  
अनन्त-गुण-विग्रह-विभूति-चेष्टितेषु क्वचिद् अपि सङ्कोचम् अन्तरेण  
निरतिशय-भोग्यतया विषयी-कुर्वन्न् अनुभवः  
**परिपूर्णानुभव** इत्युच्यते ।  
अस्मिन्न् अनुभवे निरतिशय-भोग-रूपे  
मुक्तानां भगवतश् चेषद् अपि वैषम्य-विरहात्  
**परमं साम्यम्** इत्युच्यते ॥

अत्र भगवत्-स्वरूपस्य भोग्यत्वात्  
तद्-अनुबन्धी सर्वोऽपि प्रकारः  
**भोग्यः भवति** मुक्तानाम् ।  
यथा राजमहिष्याः भोग्य-भूतस्य राज्ञः सम्बन्धि-भोग्य--भोग-स्थान--भोगोपकरणादिकम्,  
अतस् सर्व-प्रकार-विशिष्ट एव **सर्वेश्वरो भोग्यः** ।  

अत्र निरतिशयानुकूलत्वात् परम-प्राप्यत्वाच् च  
*भगवत्-स्वरूपं*,  
परिपूर्णानुभव-प्राप्तेः भोग्य-भूत-सत्त्वोत्तर-देश-विशेष-प्राप्त्य्-अनन्तर-भावित्वात् तादृशो *देशविशेषः*,  
अस्य चानुभवस्याश्रयतया ऽनुभाव्यत्वात्  
भगवद्-विभूति-भूतं ज्ञानानन्द-लक्षणं *स्व-स्वरूपं* चेत्य् एतत् त्रितयं  
**परमं पदम्** इत्य् उच्यते ॥

> अथ भगवत्--स्व-रूप--रूप-गुण-विग्रहादेः नित्य-विभूतेः  
स्व--स्व-रूपस्य च  
भोग्यत्वे ऽपि  
प्रतिकूलतया प्रत्यक्षादि-प्रमाण-प्रसिद्धं  
मुमुक्षोः त्याज्यतया शास्त्र-विहितं लीला-विभूति-गतं वस्तु-जातं कथं भोग्यं स्यात्? 

इतिचेत्-  
पित्तोपहतस्य प्रतिकूलम् अपि क्षीरं  
पित्तोपशान्त्य्-अनन्तरं  
यथाऽनुकूलम् एव भवति,  
यथा वा निगल-बन्धन-बद्धस्य राज-कुमारस्य प्रतिकूलम् अपि कारागारं  
विमोचनानन्तरं सार्वभौम-पितृ-समान-भोगस्य तस्यैवानुकूलं भवति  
तथा भगवत्-संश्लेष-विरह-दशायां  
कर्मानुगुणं प्रतिकूलम् अल्पानुकूलं चेदं वस्तुजातं  
निरन्तर-भगवद्-अनुभव-दशायां निरतिशय-भोग्य-वर्ग एवान्तर्भवितुम् अर्हति ।  
इत्थं बन्ध-मुक्ति-दशा-भेदेन तेषाम् एव वस्तूनां स्व-भाव--भेदः  
भगवत्-सङ्कल्प-भेद-निबन्धनः ॥

परिपूर्णानुभव-जनित-**प्रीति-विशेषस्य परीवाह-रूपं कैङ्कर्यम्** इति सर्वत्र सुस्पष्टम् ।  
तदानीं श्रुति-सिद्धं जक्षणादिकं +++(=??)+++ ज्ञात्यादि-सम्पादनं च   पुण्य-पाप-रूप-कर्म-निरपेक्ष--भगवद्-इच्छानुगुण--स्वेच्छा-निबन्धनतया  
कर्म-फल-विलक्षणासम्भव-परीवाह-रूप-कैङ्कर्यान्तर्भूतत्वात्  
प्राप्ति-रूपं सत्  
यथाभिमत-कैङ्कर्य-पर्यन्तः परिपूर्ण--पर-ब्रह्मानुभव एव ॥

सो ऽयम् अनुभवः  
**उत्तरावधि-रहितः** ।  
भगवत्-कैङ्कर्यान्तर्भूत--स्व-च्छन्द-विहारेण लीला-विभूति-प्रवेशेऽपि एतद्-अनुभव-सङ्कोच-विरहात् पुनरावर्तिर् नास्तीत्य् अभिधीयते ।  

इत्थम् उत्तरावधि-रहितम् इमम् अनुभवं प्राप्स्यतां  
चरमं शरीरं देव-मनुष्यादिषु कीदृशम्  
इति न ज्ञायते ।  

यस्मात् ब्रह्मादीनां धर्म-व्याधादीनां च मोक्षः श्रूयते,  
तस्मात् मुमुक्षु-दशायाम् उत्कर्षापकर्षाभ्यां मुक्ति-दशायाम् अनुभव-तारतम्यं वदन्तः   सर्वेषां मुक्तानां ब्रह्मणश् च परम-साम्य-प्रतिपादक-श्रुत्य्-आदिकं विस्मरन्ति । 

आचार-वैकल्यवतां मुमुक्षूणाम् आनन्द-ह्रास  
इति केषाञ्चिद् वचनं  
प्रामाणिकम् अपि मुक्ति-प्राक्-कालिकानुभव-सङ्कोचाभिप्रायकम् ॥

प्राक्तन-मुक्तापेक्षया  
इदानींतन-मुक्तानां ब्रह्मानुभवांशे  
काल-कृत-सङ्कोचे सत्य् अपि  
अनुभव-स्वरूपे न विशेषः ।  
विष्णु-लोकादिषु सालोक्य-सामीप्यादि-भाजां मुक्त-व्यपदेशस् तु  
अदूर-विप्रकर्ष-निबन्धनः ।  
परम-पद-प्राप्त्य्-अनन्तर-भावि सायुज्यम् एव  
मोक्ष-पदस्य मुख्यार्थः ।  

तादृशे च मोक्षे  
सालोक्यादिकं सर्वं  
सहस्रे शतादिकम् इव अन्तर्भूतम्,  
तस्मात् तत्र नास्ति परस्परं वैषम्यम् ॥

तत्र **सायुज्यं** सयुजो भावः ।  
**सयुक्** च एकस्मिन् भोग्ये भोक्ता सन् सहान्वयी ।  
प्रकृते स-प्रकार--पर-ब्रह्म-रूपे भोग्ये  
परमात्मा मुक्तश् च  
सह-भोक्तारौ भवतः ।  
अतः मुक्तः सयुग् इत्य् उच्यते ।  

भोग्ये तारतम्य-राहित्यं सायुज्य-पदार्थः,  
भोगे तारतम्य-राहित्यं तु  
**सार्ष्टिता**-पदार्थः  
इत्य् अनयोः क्वचित् सह-प्रयोगे ऽपि न पौनरुक्त्यम् ॥

मुक्तस्य जगद्-व्यापाराभावे ऽपि  
कृषि-कर्ता पिता  
निर्व्यापारस् तत्-पुत्रादिश् च यथा कृषि-फलम् अनुभवतः  
तथा जगद्-व्यापार-जनितम् आनन्दं  
स्रष्टा परमेश्वरः, द्रष्टा मुक्तश् च **समम् अनुभवतः**। 

अतः मुक्तस्य ज्ञान--स्व-रूप--भोगादिभिर् एव परमं साम्यं,  
जगत्-कारणत्व--मोक्ष-प्रदत्व--सर्वाधारत्व--सर्व-नियन्तृत्व--  
सर्व-शेषित्व--सर्व-शरीरत्व--सर्व-शब्द-वाच्यत्व--सर्व-वेद-वेद्यत्व--  
सर्व-लोक-शरण्यत्व--सर्व-मुमुक्षूपास्यत्व--सर्व-फल-प्रदत्व--  
सर्व-व्याप्त-ज्ञानानन्द-स्वरूपत्व--लक्ष्मी-सहायत्वादयः  
छत्र-चामरादिवत् लक्षणतया अभिधीयमाना धर्माः  
ईश्वरस्यैव प्रतिनियताः ।  
मुक्तस्य तु आधेयत्व-शेषत्वाणुत्वादयो धर्माः व्यवस्थिताः ॥

## स्वातन्त्र्यम्
क्वचिन् मुक्तः **स्वतन्त्र** इति वचनम् अ-कर्म-वश्यार्थकम् ।  
"तर्हि अ-स्व-तन्त्रस्य मुक्तस्य कदाचित् केनापि हेतुना पुनरावृत्तिः स्यात्"  
इति चेत् - हेतु-विरहाद् इति प्रतिविधीयते ।  
अत्र हेतुः - किं स्वेच्छा, उत भगवद्-इच्छा?  
नाद्यः,  
मुमुक्षु-दशायाम् आविर्भूतम् ऐश्वर्य-कैवल्य-विषयकं **वैराग्यं**  
मुक्त-दशायां ब्रह्मात्मकतयैव सर्व-साक्षात्-कारेण केवलानुभव-प्रसङ्ग-विरहात् पुरुषार्थान्तर-दोषाणां नित्यं प्रत्यक्षी-कृतत्वेन तद्-अभिलाषासम्भवाच् च   **प्रतिष्ठितं** भवति ।  

मुमुक्षु-कालिकं चिद्--अ-चिद्--ईश्वर-विषयकं, हेयोपादेय-विषयकं च ज्ञानम्  
इदानीं विच्छेद-सङ्कोच-रहितं सत्  
**विकसितं भवति** ।  
भगवद्-विषय-वैलक्षण्येन पूर्वम् उत्पन्नं **भक्ति**-शब्द-वाच्यं प्रीति-रूपापन्नं ज्ञानम्  
इदानीं शास्त्राणाम् अप्य् अगोचरी-भूतस्य भगवद्-वैलक्षण्यस्य साक्षात्-कृतत्वेन  
निरतिशय-प्रीति-रूपतापत्त्या परिपूर्णम् ।  
तस्मात् वैराग्य-ज्ञान-भक्तीनां सङ्कोचाभावात्  
न स्वेच्छया पुनरावृत्ति-शङ्का ॥

नान्त्यः-  
मुक्तस्य भगवति प्रीतेः निरतिशय-दशापत्त्या  
भगवतोप्य् अस्मिन् प्रीत्य्-अतिशयः  
स्वेनाप्य् अपरिच्छेद्यः सन्  
एतदीयेष्व् अपि प्रवहति ।  
शास्त्र-वश्यता-रूपाधिकारस्य निवृत्तत्वात्  
मुक्ति-दशायाम् आज्ञातिलङ्घनं नास्ति ।+++(5)+++  
नास्त्येव च भगवत्-प्रीत्यैव स्वस्य प्रीतिमत्त्वात्  
भगवद्-अनभिमतानुष्ठानम्।  
तस्माद् भगवद्-विषयकाप्रीत्य्-आज्ञातिलङ्घन-विरुद्धाचरणानाम् असम्भवात्  
भगवतो ऽप्य् अस्मिन् अ-प्रीत्य् अनुदयात्  
न भगवद्-इच्छया ऽपि पुनर्-आवृत्ति-शङ्का ॥

तस्मात् कैङ्कर्य-पर्यन्त--परिपूर्ण-ब्रह्मानुभव-रूप-मोक्षाख्यः पुरुषार्थः  
अर्चिर्-आदिना देश-विशेष-प्राप्तेर् अनन्तरं  
यावद्-आत्म-भावीति सिद्धम् ॥

## उपसंहारः
इत्थम् अनादेः कालात् संसरतः,  
अवसर-प्रतीक्ष-भगवत्-कृपया समीचीन-शास्त्र-मुखेन तत्त्व-हित-पुरुषार्थ-विशेषान् विज्ञातवतो मुमुक्षोः,  
स्वाधिकारानुरूपं कञ्चनोपाय-विशेषं परिगृह्य  
कृत-कृत्यस्य अस्य  
यथाशास्त्रं निरपराधं चानुष्ठेयस्य कैङ्कर्य-रूप-पुरुषार्थस्य प्रकारः  
शरीर-पातानन्तरम् अर्चिर्-आदि-गत्य्--अ-प्राकृत-देश-विशेष-प्राप्त्य्--अनन्तर-भाव्य्--  
अनवच्छिन्न-भगवद्-अनुभव-परीवाह-लक्षण--  
परिपूर्ण-कैङ्कर्य-रूप--परम-पुरुषार्थ-सिद्धि-प्रकारश् च निरूपितः॥  
अयम् अर्थानुशासन-भागः ॥

