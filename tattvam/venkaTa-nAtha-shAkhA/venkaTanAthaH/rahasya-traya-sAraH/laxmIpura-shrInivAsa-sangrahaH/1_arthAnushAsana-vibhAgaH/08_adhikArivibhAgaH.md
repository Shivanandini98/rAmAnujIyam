+++
title = "०८ अधिकारि-विभागः"

+++

## भक्ति-प्रपत्ती
एवं परम-पुरुषार्थोपायेषु निवृत्ति-धर्मेषु प्रवृत्ता **अधिकारिणो द्विविधाः**  
अ-द्वारक-प्रपत्ति-निष्ठाः, स-द्वारक-प्रपत्तिनिष्ठाश् चेति ।  
**तत्राद्याः** मोक्ष-निष्पत्तौ भक्तिम् अद्वारी-कृत्य,  
स्व-तन्त्रतया प्रपत्तिम् अनुतिष्ठन्ते ।  
**अनन्तरास्** तु मोक्ष-निवृत्तौ भक्तिं द्वारीकृत्य  
तद्-अङ्गतया प्रपत्तिम् अनुतिष्ठन्ते ।  
उभयविधा अपि स्वतन्त्राङ्ग-प्रपत्तिभ्यां **प्रपन्नाः**  
फल--साधन--भक्तिभ्यां च **भक्ता** अपि ।

## उक्ति-निष्ठा ऽऽचार्य-निष्ठा च
तत्र **उक्ति-निष्ठा ऽऽचार्य-निष्ठा** +इत्येते ऽधिकारिणो ऽपि  
+अ-द्वारक-प्रपत्तिनिष्ठानाम् अवान्तर-विशेषाः ।  

तत्र **उक्तिर्** नाम  
+आनुकूल्य-सङ्कल्पाद्य्-अङ्गेषु विशदतमावभास-विहीनानां  
भगवद्-व्यतिरिक्त-गत्य्-अन्तर-शून्यत्व-रूपाधिकारवतां  
"सत्याम् अपेक्षायाम् रक्षिष्यती"ति महाविश्वास-शालिनां  
शरण्य-विज्ञेय--पूर्ण-प्रपत्ति-गर्भ--सद्-आचार्योपदिष्टेन वाक्येन  
“मद्-रक्षणं तवैव भरतया स्वीकरणीयम्”  
इति भगवति प्रार्थना ।  
मुग्ध-सामन्त-कुमारः सार्वभौम-समीपे  
धात्री-समुपदिष्ट-वाक्येन “रक्षणान्तर-शून्योऽहं भवन्तम् एव शरणम् उपगतः” इति प्रार्थनावत् ।

**आचार्यनिष्ठा** नाम  
आचार्यस्यात्मात्मीय-समर्पणे  
शिष्याद्य्-आत्म-रक्षा-समर्पणस्याप्य् अन्तर्भावः  
शिष्याद्य्-अर्थम् आचार्यस्य पृथग् अनुष्ठानं वा ।  

## भागवत-संसर्गः
एवं **भागवताभिमान--भगवद्-विषय-वासादीन्य्** अपि  
++++(भक्त्य्-)+++उपासने प्रपदने वा प्रवर्तयन्ति,  
निष्पन्नोपासनानाम् उत्तरोत्तरम् उपचयं जनयन्ति ।  
स्व-तन्त्र-प्रपत्ति-निष्ठानां कैङ्कर्योपचयं जनयन्ति ।

## नान्यः पन्था
इत्थं विशद-ज्ञान-पूर्वकं समुदाय+++(→स्थूल)+++-ज्ञान-पूर्वकं वा  
अङ्गतया स्वतन्त्रतया वा  
स्वयं वा आचार्येण वा  
+अनुष्ठितां प्रपत्तिं विना  
सर्वेश्वरः परम-पुरुषार्थं न प्रयच्छतीति शास्त्र-सिद्धम् ।

## उपासन-प्रपत्त्योः फलम्
तत्र व्यासादीनाम् इव  
+उपायान्तर-समर्थानां स-द्वारक-प्रपत्ति-निष्ठानाम्  
आकिञ्चन्य-रहितानाम् विलम्ब-क्षमावताम्  
अनन्य-गतिकता-रहितानाम् अन्तिम-प्रत्ययावधिकस्य **उपासनस्य**  
यथावन्-निष्पत्त्य्-अनन्तर-भावी प्रारब्ध-कर्म-पर्यवसान-दशा-भावी च  
**मोक्षः फलम्** ।

सर्वाधिकारां सर्वानिष्ट-निवर्तन-क्षमां सर्वेष्ट-साधिकां  
सुकरां सकृत्-कर्तव्याम् आशु-कारिणीं प्रतिबन्धानर्हां  
ब्रह्मास्त्र-न्यायेन सहकारि-प्रयोगासहां च  
स्व-तन्त्रां **प्रपत्तिम् अनुष्ठितवतां** तु  
फलं प्रति कस्यचिद् अपि प्रतिबन्धकस्य अभावात्  
एतद्-देहासाध्य-कैङ्कर्यानुभवाभिसन्धि-कारणी-भूत-  
स्व+++(=शरणागत)++++अनुमति-स्थापित-शरीरावसानावधिकः  
परिपूर्ण-कैङ्कर्य-प्राप्ति-रूपो **मोक्षः फलम्** ।

सर्वेश्वरस्य सकल-पुम्-अर्थ-दान-समर्थस्य  
भगवतः पादारविन्दयोः **प्रपत्तिर्**  
उपास्तिर् इव चतुर्-विधस्यापि फलस्य साधकत्वात्  
यथा-मनो-रथं समय-विशेषे मोक्षस्यापि साधकत्वाच् च  
**ज्यायसीति** सिद्धम् ।

## इच्छा-वैषम्यम्
एवं सद्वारकाद्वारक-प्रपत्ति-निष्ठानां  
प्रभूत-कैङ्कर्यापेक्षायां तुल्यायाम् अपि  
ऐतद्-देहिक-कैङ्कर्य-वैषम्यम् इच्छा-वैषम्य-प्रयुक्तम् ।  
तद् वैषम्यम् अपि प्रारब्ध-सुकृत--वैषम्य-निबन्धनम् ।  
अन्तिम-शरीरानन्तर-भावि-फल-प्राप्तौ तु  
न किञ्चिदपि वैषम्यम् ।  

ईश्वर-निरूपितं पारतन्त्र्यम्  
अ-कर्म-वश्यता-रूपं+++(=??)+++ स्वातन्त्र्यं च  
समम् एव सर्वेषाम् इति ।

