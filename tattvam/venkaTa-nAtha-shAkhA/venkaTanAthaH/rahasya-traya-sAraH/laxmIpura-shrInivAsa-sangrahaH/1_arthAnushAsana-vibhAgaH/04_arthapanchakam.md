+++
title = "०४ अर्थपञ्चकम्"

+++

एवम् ईश्वर-निरूपितम् ईशितस्य संभवितम्  
आधेयत्व--विधेयत्व--अपृथक्-सिद्धत्व--शेषत्व--  
शरीरत्व--व्याप्यत्व--रक्ष्यत्व--  
किङ्करत्व-भोग्यत्व-भोक्तृत्व-लक्षणं  
**दश-विधं सम्बन्धम्** उपजीव्य  
**पञ्चार्थान् विचारयन्ति** तत्त्व-विदः ।  

ते च प्राप्यः, प्राप्ता, प्राप्त्य्-उपायः, प्राप्तिः, प्राप्ति-विरोधी चेति ।

## प्राप्यः
तत्र प्राप्यः---

सर्व-शास्त्रैक-कारणम्  
सकल-जगत्-सृष्ट्य्-आदि-व्यापार-शीलः  
अपरिमित-ज्ञानानन्तैक-स्वरूपः  
अखिल-हेय-प्रत्यनीकः  
प्राप्यत्व-प्रापकत्वोपयुक्त--  
ज्ञान-शक्त्य्-आद्य्-अनन्त-कल्याण-गुण-गणः  
शरीर-भूत-शुद्धाशुद्ध+++(=नित्य-लीला)+++-विभूति-द्वययुक्तः  
पर-व्यूहादि-पञ्च-प्रकार-दिव्य-मङ्गल-विग्रहोपेतः  
सर्वास्व् अवस्थासु सह-धर्म-चारिण्या श्रिया अविनाभूतः  
सर्व-लोक-शरण्यः  
शरणागत-वत्सलः  
सर्व-प्रकार-निरतिशय-भोग्यः  
पर-ब्रह्माभिधानः पुरुषोत्तमो नारायणः ।

## प्राप्ता
प्राप्ता
देहेन्द्रियादि-विलक्षणः  
स्वयं-प्रकाशः,  
स्वस्मै भासमानः,  
बद्ध-मुक्त-साधारणैः भगवत्-कैङ्कर्य-रूप-योग्यता--ज्ञान-फलकैः  
ज्ञानत्व-आनन्दत्व-अमलत्व-अणुत्वादि-रूपैर्,  
उपायाधिकार्य्-असाधारणैः  
उपायानुष्ठान-योग्यता-ज्ञान-फलकैः शेषत्व-पारतन्त्र्यादि-रूपैश् च  
धर्मैः सहितः,  
पर-शेषतैकरसः  
पराधीन--स्व-रूप--स्थिति-प्रवृत्तिकः  
परिपूर्ण-भगवद्-अनुभव-योग्यः  
स्व-रूपानुगुण--स्व-च्छन्द-कैङ्कर्याभिलाषी  
जीवात्मा ।

## प्राप्त्युपायः 
प्राप्त्युपायः ---  
संसार-सागरोत्तरणाय साधनतया  
स्व-बुद्ध्या अपेक्षणीयः  
शास्त्र-प्रतिपादितः अर्थः ।

स च द्विविधः -  
**सिद्धोपायः साध्योपायश्** चेति।  

तत्र आद्यः—  
नित्य-सिद्ध--स्व-रूप--गुण-सहितः  
सर्व-ज्ञतया पर-हित-वेदी  
सर्व-शक्ततया सर्वानिष्ट-निवारण-क्षमः  
सर्व-भूत-निसर्ग-सुहृत्तया सर्वानिष्ट-निवारणे सदाभिमुखः  
अवसर-प्रतीक्षः  
व्याज-विशेष-वशी-करणीयः+++(5)+++  
सङ्कल्प-विशेष-सहकारि-निरपेक्षः  
स्वार्थ-प्रवृत्तः  
मोक्ष-प्रदानाव्यवहित-कारणः  
सङ्कल्पाश्रयः **श्रियः पतिः** ।

**साध्योपायस्** तु  
सामान्यतः पुरुषेण अनुष्ठेयतया शास्त्र-चोदितं पुरुषार्थ-साधनम् ।  
मोक्षार्थ-साध्योपायस् तु **भक्तिः प्रपत्तिश्** चेति द्विविधः । 

तत्र **भक्तिः**-  
कर्म-योग--ज्ञान-योग--संस्कृतान्तः-करण-साध्या  
अष्टाङ्ग-योग-युक्ता  
वर्णाश्रम-धर्म-+इति-कर्तव्यताका  
तैल-धारावद्-अविच्छिन्न-स्मृति-सन्तति-रूपा  
अहर्-अहर्-अभ्यासाधेयातिशया+++(5)+++  
आप्रयाणम् अनुवर्तनीया  
प्रारब्धेतर-पुण्य-पाप-निवह-रिक्ता  
स्व-यत्न-साध्या  
अन्तिम-प्रत्यय+++(=??)+++-विशेष-लक्षणा ।

**प्रपत्तिस्** तु ---  
महा-विश्वासादि-संस्कृतान्तःकरण-साध्या  
+++(आनुकूल्यसम्कल्पादि??-)+++-षड्-अङ्ग-योग-संज्ञिता  
अनन्योपाय-सर्वाधिकारिका  
आनुकूल्य-सङ्कल्पादि-मात्र-परिकरवती  
सुकरा  
प्रार्थनान्वित--सकृद्-भर-न्यास-रूपा  
अनाधेयातिशया+++(5)+++  
आदेह-पातं स्व-स्वरूपावृत्त्य्-आदि-कर्तव्य-विशेष-रहिता  
प्रारब्ध-कर्म-निवर्तन-क्षमा  
स्व-यत्न-साध्या  
अन्तिम-प्रत्यय-निरपेक्षा ।

## प्राप्तिः
अथ प्राप्तिः  
स्वाधिकारानुगुण--वशी-करण-विशेषेण  
+उत्तर-पूर्वाघ-श्लेष-विनाशवतः स्थूल-शरीर-वियोग-पूर्वकेण  
ऊर्ध्व-गति-विशेषेण  
समुत्क्रान्तस्य अर्चिर्-आदि-मार्गेण  

अतिवाहकैर् अतिवाहित-त्रि-गुण-मण्डलस्य  
अवधूत-सूक्ष्म-शरीरस्य  
अ-प्राकृतं देशम् अधिगतवतः  
आविर्-भूत--स्व-रूपस्य  
अपहत-पाप्मत्वादि-गुणाष्टक-विशिष्टस्य  
पूरुष-धौरेयस्य  

देश-काल-परिच्छेद-रहित--  
सर्व-विध-कैङ्कर्य-पर्यन्त--  
परिपूर्ण-ब्रह्मानुभवः ।

## प्राप्ति-विरोधी
प्राप्ति-विरोधी तु –  

बीजाङ्कुर-न्यायेन  
अनादितया प्रवृत्तेन  
अ-कृत्य-करण--कृत्याकरण-प्रवाहेन  
सञ्जात-प्रायश्चित्त-धुराणाम्  
अनतिलङ्घनीय-फलः   
आगमैक-समधिगम्यः  
अन्-उपेक्षणीय-विपाक-समयः  
आ-ब्रह्म-स्तम्ब-पर्यन्तम् अभिव्याप्तः  
अत्यन्त-विषम-प्रवाहः  
अतिघोर-नरकाद्य्-अनर्थ-परम्परा-हेतु-भूतः  
चक्रवत्-परिवर्तमानः  
कार्य-कारण-वर्ग-सहितः  
सन्तन्यमानो **भगवन्-निग्रहः** ।

तस्य चायं विस्तरः॥

असौ खलु निग्रहः+++(~~विग्रहः~~)+++  
चैतन्य-सङ्कोच-कर--त्रिगुणात्मक-प्रकृति-संसर्ग-विशेषम् उत्पाद्य  
प्रकृति-परिणाम-विशेषैः शरीरादिभिः सम्बन्धं च जनयित्वा  
चेतनान् तत्+++(=प्रकृति)+++-परतन्त्रान् करोति ।  

तस्याम् अप्य् अवस्थायां  
शास्त्रानधिकार-तिर्यग्-आदि-दशायां  
बहु-कालम् अवस्थापयति । 

शास्त्र-योग्य-मनुष्यादि-जन्मस्व् अपि  
बाह्य-कु-दृष्टि-दृष्टिभिर् आकुलयति ।

तादृश-मतेष्व् अननुप्रविष्टांस् तु  
मूल-प्रकृति-प्रभृति--मोहन-पिच्छिकया  
तत्त्वाज्ञान--विपरीत-ज्ञान-विष-प्रावण्य-विशिष्टान् करोति । 

तत एव  
सुख-लवार्थम्  
अ-कृत्य-करणादि-रूपम्  
आज्ञा-ऽतिलङ्घनं **कारयित्वा**  
पुनर् अपराध-परम्परायां **प्रवेश्य**  
तत्-फलतया गर्भ-जन्म-जरा-मरण-नरकादि-चक्र-परिवृत्तौ **विपरिवर्त्य**  

क्षुद्र-सुख-लव-साधन--राजस-तामस-शास्त्र-मुखेन  
सन्तन्यमान-कर्म-पाश-प्रग्रथित-**देवतान्तर-भक्तान् विधाय**  
तद्-वितीर्ण-क्षुद्र-पुरुषार्थैः कृतार्थाभिमानिनो **व्यामोहयति** ।+++(5)+++

उपासन-प्रवृत्तान् अपि  
क्षुद्र-देवतोपासनेषु  
सामान्य-चेतनोपासनेषु वा प्रवेश्य  
क्षुद्र-फलैर् एव **विफलयति** ।+++(5)+++ 

आत्मोपासकान् अपि  
प्रकृति-संसृष्टस्य स्वस्य ब्रह्म-दृष्टया +उपासने  
स्वरूपेण उपासने वा **प्रवेश्य**  
तान् एतान् चतुर्विधान् अल्पास्वादं **स्वदयित्वा**  
पुनर् **आवर्तयति** ।

ब्रह्मात्मक-स्वात्मोपासक-प्रवृत्तान्  
स्वात्म-शरीरक-ब्रह्मोपासन-प्रवृत्तांश् च  
अन्तराय-भूतेन स्वात्मानुभवेन  
अष्टैश्वर्य-सिद्ध्या वा  
वस्व्-आदि-पद-प्राप्त्या वा  
ब्रह्म-काय-निषेवणादिना वा  

राज्याभिषेकार्थम् आनीयमानस्य राज-कुमारस्य  
हस्तावलम्बन-दायिन्यां भुजिष्यायाम् अनुरागेण  
गमन-विलम्ब इव  

प्रारब्ध-कर्म-फल-भूत--देहेन्द्रियेषु  
तद्-अनुबन्ध-परिग्रहेषु  
तन्-मूल-भोगेषु वा अभिलाषेण  
**विलम्बम् उत्पाद्य**  
अन्य-परान् करोति।  

सर्वे चैते सर्व-विशेषाधीन-तार-तम्यवन्तो ऽपि **संसारिण** एव ।

> अथ कथं ब्रह्मोपासन-प्रवृत्तानाम् अपि  
भगवत्-प्राप्ति-विरोधी स्याद् अयं निग्रहः?  
कर्म-योगाप्रवृत्तानाम् अपि  
अभिक्रमादि-नाश-विरहेण  
फलावश्यं-भाव-स्मरणाद् 

इति; अत्रोच्यते – 

पुरुषाणां प्रारब्ध-कर्म +अतिविचित्रम्,  
तेन कल्पान्तरे मन्व्-अन्तरे युगान्तरे जन्मान्तरे  
कदा कस्य मोक्ष  
इति न विज्ञायते।  
अत्यन्तानुकूलानां वसिष्ठादीनाम् अपि  
मोक्षे विलम्बोऽनुश्रूयते।  
अत्यन्तं प्रतिकूलानाम् अपि  
क्षत्र-बन्ध्व्-आदीनां क्षिप्रं मोक्षः सञ्जात  
इत्य् अवधार्यते।  
तस्माद्  
विलम्ब-रहित--मोक्ष-हेतु-भूत--सुकृत-विशेषः कस्य,  
विलम्ब-हेतु-भूतअ्--निग्रह-कारण--दुष्कृत-विशेषः कस्य  
इति +एतद् अ-शक्यम् अवधारयितुम् । 

तस्माद् एवम् अनिष्ट-परम्परायाः निदान-भूतेन आज्ञाऽतिलङ्घनेन  
सञ्जातस्य भगवन्-निग्रहस्य प्रधान-विरोधिनः परिहरणं  
भगवच्-चरणारविन्दयोः शरण-वरणम् एवेति  
समीचीनः सिद्धान्तः इति ॥+++(4)+++
