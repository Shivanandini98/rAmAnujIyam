+++
title = "३१ शिष्यकृत्याधिकारः"

+++

अथ शिष्य-कृत्यम्॥

इत्थं रहस्यतमं सर्वम् अप्य् अर्थं  
परम-दरिद्रस्य सदन एव निधिम् इव निदर्शयतः  
परमोपकारकस्य आचार्यस्य विषये **कृतज्ञेन** दोग्ध्रा **वर्तितव्यम्**  
इति श्रुत्याद्य्-अनुशासनं  
न प्रत्युपकार-प्रदर्शनार्थम्,  
अपि तु ऐहिकामुष्मिक-गर्हार्हतापादक--दुस्-सह--प्रत्यवायानुदयार्थम् ।  

तथा क्वचित् सर्वस्वादि-**दान-स्मरणम्** अपि  
प्रणिपातादिवत् कतिपय-कर्तव्य-प्रदशनपरम्,  
**न** तु नैस्पृह्येण कारुण्येन चोपदिशतो अनन्य-प्रयोजनस्य **प्रत्युपकारपरम्** । 

**देववद्-आचार्योपासन**-श्रवणम् अपि  
शास्त्र-चक्षुः-प्रकाशार्थं भगवद्-अनुभववद् विलक्षणस्यानुभवस्याविच्छेदार्थम्,  
न तु प्रत्युपकारार्थम्।   

यतो ऽत्राचार्य-विषये **प्रत्युपकार-राहित्यं** सकल-शास्त्र-समुद्घोषितम्,  
ततोत्र क्वचित् **प्रत्युपकार-दृष्टिः** महती **विनष्टिः** ॥

अथ विद्याग्रहणाद् अनन्तरं  
शिष्यस्य कर्तव्यानीमानि -- यथा --  

- **विज्ञान-विपरीतानुष्ठानेन** कपाल-स्थ-+++(अपेय-)+++तोयवत् इतरानुपचर्यत्वानापादनम् एकम् । 
- **वैराग्याभावेन** काक-वाशितवत्+++(=क्रन्दनवत्)+++ निष्प्रयोजनत्वानापादनं द्वितीयम् । 
- **प्रयोजनान्तर-लोभेन** गणिकाऽलङ्कारवत् फल्गुत्वानापादनं तृतीयम् ।  
- **अर्थ-तृष्णयैव** विक्रेय-गन्धवत् कृत्रिमत्वानापादनं तुरीयम् । 
- **योग्यायोग्यविवेक-वैधुर्येण** +++(ग्राम-विपणी-क्रेत्राकर्षणार्थ-)+++परिषत्-पृथुक-भार-साम्यतानापादनं पञ्चमम् । 
- **अपात्रोपदेशेन** कपि-कर-गत-कुसुम-माला-सादृश्यानापादनं षष्ठम् । 

इत्यादीनि ॥

व्यपदेशो ऽपि  
वसिष्ठ-व्यपदेश-न्यायेन **आचार्य-व्यपदेशः समुपादेयः**।  
उपदेशो ऽपि  
**गुरु-परं-परा-प्रकाश-पूर्वकः** कृत-ज्ञतानुसन्धान-पूर्वकः उपदेष्टव्यार्थ-माहात्म्य-सूचन-पूर्वकः कर्तव्यः । 

एवं-विध-नियम-सहकृतोपदेशमन्तरेण  
**पुस्तक-निरीक्षणान्तर्धान-श्रवणादिना** गृहीतम् अपि ज्ञानं  
चौर्य-लब्धाभरणालङ्करणम् इव **साध्वसम्**+++(=भयम्)+++ एव पदे पदे **समुत्पादयेज्**,  
**जनयेच् च प्रत्यवायम्** ।+++(5)+++ 

आचार्य-सकाशाद् अपि गृहीतं  
**प्रणिपातादि-नियम-रहितं** चेत्  
+++(अपरकर्माङ्ग-दरिद्र-प्रतिग्राह्य-)+++काल-पुरुष--+++(श्रीमत्-)+++प्रतिग्रह-लब्धाभरणालङ्करणवत् जुगुप्साम् **अनर्थं चापादयेत्** । 

एवं न्यायागतस्याप्य् अर्थस्य  
अन्येषाम् **उपदेशः गुरु-प्रकाश-रहितश् चेत्**  
मूल-सन्देहेन **शिष्यस्यातिशङ्कनम्**, अनादरणीयत्वं,  
ज्ञान-वैशद्य-पूर्वक--भगवद्-अनुभव-लक्षण-सम्पद्-विनाशः,  
आत्म-सत्ता-हेतु-भूत--शेषत्वानुसन्धान-पूर्वक--स्व-निष्ठा-लक्षणाय-क्षयश् च भवेयुः ।  

गुरु-प्रकाश-सहितो ऽप्य् उपदेशः  
**गुरूपदेश-विरुद्धश्** चेत्  
विप्रलम्भकत्वम्+++(=वञ्चकत्वम्)+++, **अ-शास्त्रीयोपदेशेन पापिष्ठत्वं** च आपादयेत् ॥

सच्-छिष्यस्य  
प्राप्ते ऽप्य् अवसरे  
**न कृतश् चेद् उपदेशः**,  
**लुब्धत्वं**, भगवद्-आज्ञातिलङ्घित्वं च स्याताम् । 

तस्माद् यथा राज-समीपे प्रदीप-वाहः  
कस्मिंश्चित् कार्यान्तरे  
राज्ञा नियुक्तस् सन्  
तादृश-दीप-वहन-समर्थस्य प्राप्तस्य अपरस्य कस्यचित् करे प्रदीपं प्रदायापसरति,  
तथा प्राप्ते सु-पात्रे  
स्वाचार्येण **उपदिष्टम्** एव  
**आचार्य-प्रकाशन-पुरस्-सरम् उपदिशेत्** । 

**कारणान्तर-विशेषेण समधिगतम्** अप्य् अर्थ-विशेषं  
+++("व्यासप्रसादात् श्रुतवान् … योगं कृष्णाद्" इति धृतराष्ट्र-सञ्जय-संवादोक्त-)+++  
व्यास-प्रसाद-न्यायेन अधिगतम् इत्य् **अवबुद्ध्य उपदिशेत्**,  
**न तु सामर्थ्य-विशेषेणेति** ।  
तथा च सति सर्वैर् **आदरणीयतमो** ऽयम् **अर्थस्** स्यात् ।  
स्वयम् अपि **कृत-ज्ञ-मूर्धन्य** इति सात्त्विकैः प्रशंसनीयः स्यात् ।  
सत्य-धर्मेति+++(→सत्य-वादीति)+++ उपनिषद्भिः  
औपनिषदेन परम-पुरुषेण स्व-सदृश-प्रमाण-भूत  
इति **आदरणीयश्** च भवेत् ॥

॥ इति शिष्यकृत्यम् ॥

