+++
title = "०९ दन्तधावनम्"

+++

<details open><summary>विश्वास-प्रस्तुतिः</summary>

तत आचमन-द्वय-पूर्वकं 

> षोडशाङ्गुलि-दीर्घैस् तु  
वक्र-ग्रन्थि-विवर्जितैः ।  
अर्क-न्यग्रोध-खदिर-  
करञ्जक-कुभादयः ।  
शरजोदुम्बराश्वत्थ-  
प्लक्ष-दर्भांश् च वैणवान् ॥

इत्य् उक्त-लक्षणान् दन्त-काष्ठान् [^२] स-र्षि-च्छन्दोधिदैवतम् ।

[^२]: दन्त-धावन-मन्त्रस्य मार्कण्डेय ऋषिः, अनुष्टुप्-छन्दः, वनस्पतिर् देवता ।

> आयुर् बलं यशो वर्चः  
प्रजां पशुं वसूनि च ।  
ब्रह्म-प्रज्ञाञ् च मेधाश् च  
त्वन् नो देहि वनस्पते ॥ 

इति मन्त्रेणाभिमन्त्र्य **गृह्णीयात्** ।  
काष्ठ-निषेध-तिथिषु च तत्-तत्-पर्णानि तृणं वा **गृह्णीयात्** ।  
एकादश्य्-अमावास्ययोस् तु जम्बु-प्लक्षाम्र-पर्णान्य् एव **गृह्णीयात्**, नान्यत् ।  
तेनैव मन्त्रेणावकुण्ठित-शिराः  
भोजने यावन्तो नियमास्  
तावन्-नियम-सहितं **दन्त-धावनं कुर्यात्** ।  
जिह्वानिर्लेखनं च **कृत्वा**,  
दन्तकाष्ठं **प्रक्षाल्य**, निर्ऋत्यां शुद्धदेशे **निरस्य**,  
षोडश **गण्डूषान् कुर्यात्** ।  
दन्तधावनासम्भवे,  
द्वादश **गण्डूषान् कृत्वा**,  
द्विर् **आचम्य**
</details>

<details><summary>मूलम्</summary>

तत आचमनद्वयपूर्वकं 

> षोडशाङ्गुलिदीर्घैस्तु वक्रग्रन्धिविवर्जितैः ।  
अर्कन्यग्रोधखदिरकरञ्जककुभादयः ।  
शरजोदुम्बराश्वत्थल्पक्षदर्भांश्च वैणवान् ॥

इत्युक्तलक्षणान् दन्तकाष्ठान् [^२] सर्षिच्छन्दोधिदैवतम् ।

[^२]: दन्तधावनमन्त्रस्य मार्कण्डेय ऋषिः, अनुष्टुप्छन्दः, वनस्पतिर्देवता ।

> आयुर्बलं यशो वर्चः प्रजां पशुं वसूनि च ।  
ब्रह्मप्रज्ञाञ्च मेधाश्च त्वन्नो देहि वनस्पते ॥ 

इति मन्त्रेणाभिमन्त्र्य गृह्णीयात् । काष्ठनिषेधतिथिषु च तत्तत्पर्णानि तृणं वा गृह्णीयात् । एकादश्यमावास्ययोस्तु जम्बुप्लक्षाम्रपर्णान्येव गृह्णीयात्, नान्यत् । तेनैव मन्त्रेणावकुण्ठितशिराः भोजने यावन्तो नियमास्तावन्नियमसहितं दन्तधावनं कुर्यात् । जिह्वानिर्लेखनं च कृत्वा, दन्तकाष्ठं प्रक्षाल्य, निर्ऋत्यां शुद्धदेशे निरस्य, षोडशगण्डूषान् कुर्यात् । दन्तधावनासम्भवे, द्वादश गण्डूषान् कृत्वा, द्विराचम्य
</details>

 

<details><summary>आह्निकार्थप्रकाशिका</summary>

अथ दन्तधावनमाह - **तत आचमनद्वयपूर्वकमि**ति । तदुक्तं - 

> आचमनोक्त्यनन्तरञ्च दन्तधावनमुखशोधनप्रकारः पारमेश्वरे उक्तः - 
>
>> एवं प्रक्षाल्य विधिवदाचम्य प्रयतश्शुचिः ।  
प्राङ्मुखोदङ्मुखो वापि उपविश्यासनं ततः ।  
अर्कादिभिरपामार्गैः कारयेद्दन्तधावनम् ॥  
प्रातर्हृत्वा च मृद्वग्रं कषायकटुतिक्तकम् ।  
भक्षयेद्दन्तकाष्ठञ्च दन्तमांसा [^३] न्यपीडयन् ॥

[^३]: न्यबाधयन् इति पाठान्तरम् ।

अर्कन्यग्रोधेत्यादिमूलस्थवचनं पारमेश्वरोक्तं -

> आम्राङ्कुरमपामार्गमर्जुनं धातकी शमी ।  
अन्यानि च पवित्राणि तेषु सम्पन्नमाहरेत् ॥ 

इति । अत्राभक्षणीयस्यापि दन्तकाष्ठस्य भक्षणोक्तिः भक्षणवदाद्यन्ताचमनादिप्राप्त्यर्था । पाद्मेऽप्येवं दन्तधावनमुक्तमित्यादि – 

> अत्र सर्वत्र प्रतिषिद्धानां वर्जनं सर्वत्र विहितानां [^४] ग्रहणं क्वचिद्विहितानां क्वचिच्च प्रतिषिद्धानां गत्यभावे ग्रहणम् इति निष्कर्षः । एवं सर्वत्र भाव्यम् ।

[^४]: उपादानञ्च इति पाठान्तरम् ।

यथोक्तलक्षणं दन्तकाष्ठं समन्त्रकं गृहीत्वा 

> आयुर्बलम् 

इत्यादिस्मार्तमन्त्रपूर्वकं प्रादक्षण्येन प्रथममधरतो दन्तधावनं कुर्यात् । काष्ठालाभादिदशासु तत्तत्तरुपर्णैस्तृणैर्वा - तेषामप्यभावे द्वादशगण्डूषैः मुखशुद्धिः इत्यादि । 

[[48]]

अत्र 

> प्रतिपत्पर्वषष्ठीषु चतुर्दश्यष्टमीषु च ।  
दन्तानां काष्ठसंयोगो दहत्यासप्तमात्कुलम् ॥  
अष्टम्यां च चतुर्दश्यां पञ्चदश्यां त्रिजन्मसु ।  
तैलं मांसं व्यवायञ्च दन्तकाष्ठञ्च वर्जयेत् ॥ 

इत्यादिभिः प्रतिषिद्धदिनानि ग्राह्याणि । भक्षयेद्दन्तकाष्ठञ्चेत्यत्र भक्षणाङ्गाचमनविधौ पूर्वप्रदर्शिततात्पर्यवर्णनस्योचिततया भक्षयेदित्यस्यास्य प्रवेशे तात्पर्यमिति रत्नाकरोक्तं न सम्यक् । सर्वत्र सर्वेषु प्रमाणेषु - भगवच्छास्त्रेषु धर्मशास्त्रेष्विति यावत् । 

पारमेश्वरोक्तानां दन्तकाष्ठानां पाद्मोक्तानाम् - 

> अपामार्गश्च निम्बश्च जम्ब्वाम्रार्कद्रुमास्तथा ।  
एते प्रशस्ताः कथिता दन्तधावनकर्मणि ।  
अन्ये द्रुमा निषिद्धास्स्युस्सर्वधा द्विजधावने ॥ 

इति वासिष्ठसंहिताविहितानाञ्चैककण्ठ्येन दन्तधावनसाधनतया प्रतिपन्ननिम्बार्कन्यग्रोधादिव्यतिरिक्ता वृक्षादयो भगवच्छास्त्रे प्रतिषिद्धाः । स्मृतिरत्नाकरे मार्कण्डेयोशनोभारद्वाजस्मृतिभिः केचन वृक्षा निषिद्धाः । उभयशास्त्रनिषिद्धा वर्ज्याः । उभयविहिता उपादेयाः, एकशास्त्रे निषिद्धानामन्यशास्त्रे विहितानां गत्यभावे ग्रहणमिति फलितम् । एवं 

> पयोभिस्सह तर्जन्या 

इति भगवच्छास्त्रे विहिततर्जनीग्रहणस्य 

> तृणपर्णोदकानामङ्गुल्या वा दन्तान् धावयेत् प्रदेशिनीवर्जम्  

इति स्मृत्युक्तप्रदेशिनीनिषेधस्य च व्यवस्था आस्थेया ॥

यत्तु - पारमेश्वरोक्तेषु पाद्मोक्तान्येव ग्राह्याणि, इतराणि तु गत्यन्तराभावे ग्राह्याणि, 

> एकादश 

इति सङ्ख्यया इतरेषां निषिद्धत्वात् । तदभिप्रायेण हि अत्र 

> सर्वत्र प्रतिषिद्धानाम्  

इत्याद्युच्यत इति, 

> सर्वत्र प्रतिषिद्धानामिति श्रीसूक्तेर्भगवच्छात्रमात्रविषयत्वमिति चान्योक्तं; तदसङ्गतम् - 
>
>> एकादश च 
>
> इति पाद्मवचनस्थचकारेण पारमेश्वरोक्तसमुच्चयेन, 
>
>> एकादश 
>
> इति सङ्ख्यानिर्देशस्य इतरनिषेधपरत्वासम्भवात् । शौचस्नानादिषु भगवच्छास्त्रधर्मशास्त्रवचनानामाचार्यपादोदाहृतत्वेन उभयत्र दन्तकाष्ठविधिप्रतिषेधदर्शनेन च 
>
>> सर्वत्र 
>
> इत्यादि श्रीसूक्तेस्तदुभयविषयत्वौचित्यात् । एवं सर्वत्र भाव्यं, दन्तकाष्ठविषयविहितप्रतिषिद्धव्यवस्थाविहितप्रतिषिद्धक्रियान्तरविषयेऽपि भाव्येत्यर्थः ॥

[[49]]

अत्र 

> जान्वोरन्तःकरौ कृत्वा कुक्कुटासनमास्थितः ।  
शिरः प्रच्छाद्य वस्त्रेण एकान्ते प्रयतो बुधः ॥  
मौनेन सह कुर्वीत दन्तधावनमुत्तमम् ।  
भुक्तकाले तु नियमा यावन्तस्सम्प्रकीर्तिताः ॥  
तावन्तो नियमाः सर्वे दन्तधावनकर्मणि 

इति वासिष्ठसंहितावचनानि, 

> यावन्तो नियमाः प्रोक्ता द्विजश्रेष्ठस्य भुञ्जतः ।  
प्रेक्ष्याप्रेक्ष्येषु कर्तव्या दन्तधावनकर्मणि ॥

इति स्मृतिसङ्ग्रहवचनञ्च 

> आयुरित्यादिमन्त्रोऽयमुक्तश्शाखाभिमन्त्रणे ।  
विनाभिमन्त्रणं तूष्णीं वृथा स्याद्दन्तधावनम् ॥  
अस्य प्रजापतिर्ऋषिश्छन्दोऽनुष्टुप् वनस्पतिः ।  
देवतेति हृदि स्मृत्वा मन्त्रारम्भे वदेत् बुधः ॥  
अभिमन्त्र्य हृतां शाखां मन्त्रेणानेन वै द्विजः ।  
अधरोर्ध्वक्रमेणैव शोधयेच्छाखया तया ॥ 

इति रत्नाकरस्थवचनानि, 

> प्राङ्मुखः प्रागुदङ्मुखो वा दन्तधावनं कुर्यात् नान्यदिङ्मुखः 

इति रत्नकरोक्तम्, 

> तृणपर्णैस्सदा कुर्यादमां चैकादशीं विना ।  
तयोरपि च कुर्वीत जम्बूप्लक्षरसालकैः ॥ 

इति । मुक्ताफलस्थवचनम्, 

> दन्तान्संशोध्य निर्लिह्य जिह्वां गण्डूषयेन्मुहुः 

इति नारायणमुन्युक्तं चानुसन्धेयानीत्यन्यत्र विस्तरः । 

दन्तधावनानन्तरं 

> द्विराचम्य 

इत्युक्तिः,

> भोजने च 
 
इत्यादिवचनविहिताद्यन्ताचमनद्वयस्य दन्तकाष्ठभक्षणविधिवाक्यात् दन्तधावनाङ्गतया विहितत्वस्य पूर्वं दर्शितत्वादिति ध्येयम् ।
</details>
