+++
title = "वैश्वदेव-कारिका"

+++
स्वाग्निं संस्थाप्य पूर्वं कुशनिचयलसत्संस्तरस्सासुयामः   
स्वाकूत्याधिश्रयोक्तिप्रतिवचनहविःप्रोक्षणं स्थापनं स्यात् ।  
अन्नं द्वेधोत्तरार्धं त्रिविधविभजितं पश्चिमारम्भमन्यत्   
भागे द्वेधा विभक्ते हुतभुजि जुहुयात्तत्र पूर्वस्थमन्नम् ॥ १ ॥

आद्यैष्षड्भिस्सतारैर्मनुभिरथ पृथक्पाणिना होममग्नौ   
कृत्वा तत्रैकदेशं हविरथ समिध(हितं) पश्चिमांशेन तेन ।  
पश्चादग्नेर्धरण्यां बलिहरणविधौ मार्जनप्रोक्षणादेः   
पात्रेष्वाहृत्य तोयं क्रमविधिविहिते मार्जनप्रोक्षणे च ॥ २ ॥

धर्माधर्मादिभेदप्रचुरबलिविधिस्थाननिर्देशनं तत्   
सर्वं चक्रान्तरस्थं व्यजनविकृतिगं वेदशास्त्रानुरोधम् ।  
पित्र्ये रौद्र्ये तथा स्यात्क्रमविधिविहिते मार्जनप्रोक्षणादौ   
यद्यत्प्राचीनसूत्रं यदपि तदितरत्तच्च तीर्थं निवीतम् ॥ ३ ॥

पश्चाद्वैहायसस्य प्रथमबलिमतो वायसस्याग्रभागे   
श्वभ्यां तस्याग्रभागे बलिमथ निविशेदत्रपादात्मशुद्धिः ।  
धर्मादेर्दर्शनं चेदसुखकरमतश्चान्द्रमत्रोपवासः   
स्याद्देवे पित्र्यभूतद्वययजनविधौ पश्चिमस्थं हविस्स्यात् ॥ ४ ॥

मध्यादुद्धृत्य भागान्मनुजयजनमित्यग्रभागेऽग्रदानं   
कृत्वा गोदोहकालक्षपणविधिबलात्तत्र लब्ध्वातिथिभ्यः ।  
दद्याल्लक्ष्मीविशिष्टस्वदितिमपि हविर्यज्ञशिष्टान्नयुक्तं   
कृत्वा पाद्यासनार्घ्यैर्विधिवदपचितं कल्पयित्वा यथार्हम् ॥ ५ ॥

सायं रौद्रान्तमन्नाद्यदि हितमशनं यद्यथा तद्यथा स्यात्   
नक्तं चामेन तोयाद्यदि मनुजपतस्तच्च रौद्रान्तमाहुः।  
केचित्त्वामेन तोयान्मनुजपकरणैः षड्भिरेवाज्यमन्त्रैः   
नक्तं स्यात्सायमेव त्वनशननियतश्राद्धभोक्तुर्जपस्स्यात् ॥ ६ ॥

धर्मादीशानदत्तं हविरपि च मनः पञ्चयज्ञे च दत्तं   
भागं रौद्रावशिष्टं महदनभिमतं त्वातिथेयान्नदाने ।  
स्वार्थेऽप्यन्नादिकृद्भ्यामिति नियमविधिश्चाग्रयज्ञादिशिष्टं   
सर्वं पित्रोर्मृताहे द्विजमुखहवने नेष्टमित्याहुरार्याः ॥ ७ ॥

नेत्रेन्दू नयनं युगं शशिविधू चन्द्रावतारश्शशी   
चन्द्रश्चन्द्रशशीन्दवोऽत्र गणिता धर्मादिकास्सेचने ।  
तद्दैवे नयनं क्रमात्पितृमुखे चन्द्रश्च भूते शशी   
मर्त्येन्दुश्च तथागृहे हुतवहे पूर्वाहुतीष्वीक्षणम् ॥ ८ ॥


इत्थं व्यासपराशरादिमुनिभिस्सिद्धान्तितार्थोऽप्ययं   
श्रीमल्लक्ष्मणयोगियामुनमुखैर्नाथादिभिर्निर्णितः ।  
तत्सर्वं त्ववलोक्य तत्करुणया तद्वैश्वदेवक्रमः   
सम्मोदाय च वेङ्कटेशकविना प्रोक्तोऽभवद्धीमता ॥ ९ ॥