+++
title = "वैश्वदेव-कार्यता"
+++

## वैश्वदेव-त्याग-पक्षः

वासुदेवसंहितायाम् अयं श्लोकः (मूलं त्व् अदृष्टम्) -

> मध्याह्नानन्तरं देवि  
> वैश्वदेवं विना रमे।  
> अनुयागस् तदा कार्यः  
> परमैकान्तिभिर् द्विजैः॥ 

अस्याधारेण शुद्ध-सत्त्व-वरदाचार्यः सद्-अनुष्ठान-दर्पणे वैश्वदेवं न कार्यम् इति निश्चिनोति (निवेदितम् एव वैश्वदेवे प्रयोक्तव्यं स्याद् इति) ।  

एवं लोकाचार्यानुयायिषु वैश्वदेवं लुप्तप्रायम् इव। 

## तैत्तिरीयकादिभिः त्यक्तश् चेत् पूर्वाचार्य-विरोधः
वैश्वदेवादि-स्वशाखोक्त-वैदिक-नित्य-कर्म न कथञ्चित् त्याज्यम् इति यामुनार्यस्याभिप्रायः,  
एवं हि ततोऽपि प्राचीनस्य भाष्यकारस्य द्रमिडाचार्यस्यापीति ज्ञायते ।

यामुनस्यागमप्रामाण्यय् इदम् अभिहितम् - 

> > नन्वत्र भवतां भाष्यकाराणां विरुद्धांशाप्रामाण्याभिधानं कथम् इव?  
> 
> यद्य् अपि विरोधः - कृत्वा चिन्तया परिहृतस्  
तद् अपि गम्भीर-न्याय-सागरम् अवगाढुम् अपरिवृढानां कोमल-मनसां  
वेदानादरो मा भूद् इत्य्-एवम्-परम्, 

नाम, **पाञ्चरात्र-वैदिकयोर् विरोधो न** वस्तुतो वर्तते, यदि तथा ऽल्पधीभ्यो भाति **पाञ्चरात्र-गत-विरुद्धांशस् त्याज्यः**।

पुनः, अग्रे स्पष्टीकरोति यामुनार्यः - 

> ये पुनः सावित्र्य्-अनुवचन-प्रभृति--त्रयी-धर्म-**त्यागेन**
एकायन-श्रुति-विहितान् एव चत्त्वारिंशत् संस्कारान् **कुर्वते**  
तेऽपि स्व-शाखा-गृह्योक्तम् अर्थं यथावद् अनुतिष्ठमानाः  
न शाखान्तरीय--कर्माननुष्ठानाद् ब्राह्मण्यात् प्रच्यवन्ते।  
> …  
> सर्वत्र हि जाति-चरण-गोत्राधिकारादि-व्यवस्थिता एव समाचारा उपलभ्यन्ते ।  
> …
> विलक्षणाश् च त्रयी-विहित-स्वर्ग-पुत्रादि-विषयोपभोग-साधनैन्द्राग्नेयादि-कर्माधिकारिभ्यो द्विजेभ्यस्
>
> त्रय्य्-अन्तैकायन-श्रुति-विहित-विज्ञानाभिगमनोपादानेज्या-प्रभृति-  
भगवत्-प्राप्त्य्-एकोपायक-कर्माधिकारिणो मुमुक्षवो ब्राह्मणा  
इति नोभयेषाम् अप्य् अन्योन्य-शाखा-विहित-कर्माननुष्ठानम् अ-ब्राह्मण्यम् आपादयति।  

एवम्, सर्वेऽपि वैष्णवाः स्व-स्व-शाखानुसारेण कर्माणि कुर्युः।  
एकायनशाखिनाम् एव तत्र महान् व्यत्यासो वर्तते।  
इयम् अपि **वासुदेवसंहितोक्तिः, एकायनशाखि-विषयिकैव** स्याद् इत्य् अनुमातव्यम् ।  
पुनः, यामुनार्यकाले तु न हि तैत्तिरीयकैर् वैश्वदेवादि त्यक्तम् इति च ज्ञेयम्। 