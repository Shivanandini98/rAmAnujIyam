+++
title = "१५ देवर्षिपितृतर्पणं"

+++
<details open><summary>विश्वास-प्रस्तुतिः</summary>

अथ सन्ध्यावन्दनम् ।
</details>

<details><summary>मूलम्</summary>

अथ सन्ध्यावन्दनम् ।
</details>

 

<details><summary>आह्निकार्थप्रकाशिका</summary>

सर्वकर्माङ्गोर्ध्व-पुण्ड्र-विधानं समाप्यानन्तरकर्तव्यं प्रतिजानीते -  
**अथ सन्ध्यावन्दनम्** इति ।  

सर्वकर्माङ्गं पवित्रम् अवश्यं धार्यम् ।  
शातातपः 

> कौशेयं बिभृयान् नित्यं  
पवित्रं दक्षिणे करे ।  
भुञ्जानस् तु विशेषेण  
नान्न-दोषेण लिप्यते ॥ +++(5)+++

[[81]]

अत्रिः - 

> उभाभ्याम् एव हस्ताभ्यां  
विप्रैर्दर्भपवित्रके ।  
धारणीये प्रयत्नेन  
ब्रह्मग्रन्थिसमन्विते ॥  
यज्ञोपवीते मौञ्ज्यां च  
तथा कुश-पवित्रके ।  
ब्रह्म-ग्रन्थिं **विजानीयाद्**  
अन्यत्र तु यथारुचि ॥  
ब्रह्मयज्ञे जपे चैव  
ब्रह्मग्रन्थिर्विधीयते ।  
भोजने वर्तुलः प्रोक्तः  
एवं धर्मो न हीयते ॥ 

संवर्तः -

> उभाभ्याम् अपि हस्ताभ्यां  
पवित्रन् धारयेद् द्विजः ।  
दैवे कर्मणि पित्र्ये च  
ब्रह्मग्रन्थिसमन्वितम् ॥ 

स्मृतिभास्करे -

> सप्तभिर् दर्भपुञ्जीलैः  
> ब्राह्मणस्य पवित्रकम् । 

मार्कण्डेयः -

> चतुर्भिर्दर्भपुञ्जीलैः  
ब्राह्मणस्य पवित्रकम् ।  
एकैकन्यूनम् उद्दिष्टं  
वर्णतस् तु यथाक्रमम् ॥  
सपवित्रस् सदर्भश् च  
कर्माङ्गाचमनं चरेत् ।  
नोच्चिष्टं तत् स दर्भश् च  
भुक्त्वोच्छिष्टं तु वर्जयेत् ॥  
> 
> कूर्चेण वा पवित्रेण  
येन कर्माणि कारयेत् ।  
तस्य ग्रन्थिं विसृज्यैव  
कर्मान्ते तु ततस्त्यजेत् ॥
पवित्र-कूर्चयोस् त्यागे  
सग्रन्थ्यास्तु प्रमादतः ।  
उपवासं चरेद् एकम्  
उपवासत्रयं तु वा ॥  

कौशिकः - 

> गवां वाल-पवित्रस्य  
सुवर्णस्य तथैव च ।  
न ब्रह्म-ग्रन्थि-नियमः  
धारयेत्तु यथा तथम् ॥ 

“न ब्रह्मग्रन्थिनाचामेत्" इत्यादिनिषेधः केवलाचमनविषयः, 

> सपवित्रेण हस्तेन  
> कर्माङ्गाचमनं स्मृतम् 

इति कर्माङ्गाचमनस्य ब्रह्म-ग्रन्थि-सहित-हस्तेन कर्तव्यत्व-स्मरणात्, आचाराच् च  
+इति स्मृतिरत्नाकरादाव् अभिप्रेतः ।  

पवित्रनिर्माणम् उक्तं पारिजाते 

> तर्जन्य्-अङ्गुष्ठयोर् अग्रं  
योजितं तु यथा भवेत् ।  
ज्ञानमुद्रा तया कार्यं  
कूर्चवद् ग्रन्थि-बन्धनम् ॥ 

स्मृतिरत्ने -

> अङ्गुष्ठं **घर्षयेद्** ऊर्ध्वं  
तर्जन्या तु पुनः पुनः ।  
ज्ञान-मुद्राम् अधः **कृत्वा**  
कूर्चवद् ग्रन्थि-बन्धनम् ॥  
साग्राभ्याम् ऋजु-दर्भाभ्यां  
प्रादक्षिण्येन मध्यतः ।  
मूलाग्राव् उद्धृतौ **कृत्वा**  
**कुर्यात्** ग्रन्थिञ् च मन्त्रवत् ॥  
तारेण **कुर्यात्** तं ग्रन्थिं  
पवित्रस्य द्विजोत्तमः ॥

[[82]]

स्मृतिभास्करे -

> चतुर्-अङ्गुलम् ऊर्ध्वाग्रं  
ग्रन्थिर् एकाङ्गुलन् तथा ।  
वलयं द्व्य्-अङ्गुलञ् चैव  
पवित्रस्य तु लक्षणम् ॥

इत्य् आह्निक-काण्ड-स्थ-वचनानि, 

> सकृत्-प्रदक्षिणी-कृत्य  
पवित्रम् **अभिधीयते** ।  
तद् एव द्वि-गुणी-कृत्य  
ब्रह्म-ग्रन्थिर् **विधीयते** ॥

इति रत्नाकरस्थवचनानि चात्र भाव्यानि ।
</details> 



<details open><summary>विश्वास-प्रस्तुतिः</summary>

आचम्य प्राणानायम्य,  

> श्रीभगवद्-आज्ञया भगवत्-प्रीत्यर्थं  
स्नानाङ्गं देवर्षिपितृ-तर्पणं करिष्य  

इति सङ्कल्प्य, 

> ओं ब्रह्मादयो ये देवा 

इत्यादिक्रमेण उपवीती निवीती प्राचीनावीती च  
क्रमेण देवर्षिपितृतर्पणं  
तत्तत्तीर्थेन कुर्यात् । 

"भगवान् एवे"त्यादि "प्रातःस्नानाख्यं कर्म कारितवान्" इत्यनुसन्दधीत ।
</details>

<details><summary>मूलम्</summary>

आचम्य प्राणानायम्य, श्रीभगवदाज्ञया भगवत्प्रीत्यर्थं स्नानाङ्गं देवर्षिपितृतर्पणं करिष्य इति सङ्कल्प्य, ओं ब्रह्मादयो ये देवा इत्यादिक्रमेण उपवीती निवीती प्राचीनावीती च क्रमेण देवर्षिपितृतर्पणं तत्तत्तीर्थेन कुर्यात् । भगवानेवेत्यादि प्रातःस्नानाख्यं कर्म कारितवानित्यनुसन्दधीत ।
</details>



<details><summary>आह्निकार्थप्रकाशिका</summary>

स्नानाङ्गतर्पणप्रकारमाह - **आचम्ये**ति । तदुक्तं 

> तर्पणे 
>
>> आदावोङ्कारम् उच्चार्य  
>> नामान्ते तर्पयामि च ।  
>> देवान् ब्रह्मऋषींश्चैव  
>> तर्पयेद् अक्षतोदकैः ।  
>> तिलोदकैः पितॄन् भक्त्या  
>> सूत्रोक्तविधिना ततः ॥ 

इति ।  
अत्र प्रणव-पूर्वकत्वेन भगवद्-आत्मकत्वानुसन्धानं विहितम् ।  
एतद् एव च नित्ये भाष्यकारैर् अपि दर्शितम् - "देवान् ऋषीन् पितॄन् भगवद्-आत्मकान् ध्यात्वा सन्तर्प्ये"ति ।  
इदं च व्यासेन मध्याह्नविहितम् अपि प्रातःस्नानाङ्गतयापि विहितम् ।  
तदुक्तम् - 

> एवं स्नातः कृतोर्ध्वपुण्ड्रः  
> स्नानाङ्गं भगवद्-आत्मक-देव-र्षि-पितृ-तर्पणं कृत्वा 

इति । 

> धृतोर्ध्वपुण्ड्रो देवर्षिपितॄन् सन्तर्प्य मन्त्रतः 

इति वङ्गिवंशेश्वरैरुक्तम् । 

> नित्यं स्नात्वा शुचिः कुर्यात्  
> देवर्षिपितृतर्पणम् 

इति मनूक्तेः,  
प्रातःस्नानाङ्गमपि तर्पणं भवति । 

अहिर्बुध्न्यसंहितायाम् अष्टाविंशेऽध्याये -

> तत उत्तीर्य चाचम्य  
धृत्वा वस्त्रोत्तरीयके ।  
धृतोर्ध्वपुण्ड्रः स्वाचान्तो  
देवादीन् अच्युतात्मकान् ॥  
ध्यात्वा सन्तर्पयेद् अन्यद्  
आह्निकं विधिवच्चरेत् । 

इति वचनानुसारेण वङ्गिवंशेश्वरोक्तम् ऊर्ध्वपुण्ड्रधारणानन्तरं स्नानाङ्गतर्पणम् आचार्यपादानुगृहीतम् ।  
एतेन केषाञ्चिद् ऊर्ध्व-पुण्ड्र-धारणात् पूर्वं  
स्नानाङ्ग-तर्पण-कथनम् असाम्प्रदायिकम् इति बोध्यम् । 

[[83]]

माधवीये -

> नित्यं नैमित्तिकं काम्यं त्रिविधं स्नानमुच्यते ।  
तर्पणं तु भवेत् तस्याङ्गत्वेन परिकीर्तितम् ॥ 

कार्ष्णाजनिः -

> देवान् देवगणांश्चापि  
ऋषीन् ऋषिगणानपि ।  
अव्यग्रस् तर्पयेन्नित्यं  
मन्त्रैरेव स्वनामभिः ।  
पितॄन् पितृगणांश्चापि  
नित्यं सन्तर्पयेत्ततः ॥ 

भरद्वाजः -

> तर्पणे देवतादिभ्यः  
तत्-तत्-तीर्थेन तर्पयेत् ।  
गो-शृङ्ग-मात्रम् उद्धृत्य  
जलमध्ये जलं क्षिपेत् ॥  
येन तीर्थेन गृह्णीयात्  
तेन दद्याज् जलाञ्जलिम् ।  
अन्यतीर्थेन गृह्णीयात्  
तत्तोयं रुधिरं भवेत् ॥  
पूर्वाशाभिमुखो देवान्  
उत्तराभिमुखांस् त्व् ऋषीन् ।  
पितॄंस्तु दक्षिणास्यस् तु  
जलमध्ये तु तर्पयेत् ॥  
यज्ञोपवीती देवानां  
निवीती ऋषितर्पणे ।  
प्राचीनावीती पित्र्येषु  
तेन तीर्थेन तर्पयेत् ॥ 

मनुः -

> मनुष्यतर्पणे स्नान-  
वस्त्रनिष्पीडने तथा ।  
निवीती तु भवेद् विप्रस्  
तथा मूत्रपुरीषयोः ॥  
अङ्गुष्ठमूलान्तरतो  
रेखायां **ब्राह्मम्** उच्यते ।  
अन्तराङ्गुष्ठ-देशिन्योः  
**पितॄणां** तीर्थमुच्यते ॥  
कनिष्ठामूलतः पश्चात्  
**प्राजापत्यं** प्रचक्षते ।  
अङ्गुल्य्-अग्रे स्मृतं **दैवं**  
**तथैवार्षं** प्रकीर्तितम् ॥  
मूले वा दैवम् आर्षं स्याद्  
आग्नेयं मध्यमं स्मृतम् +++(=??)+++।  
तदेव सौमिकं तीर्थम्  
एतत् ज्ञात्वा न मुह्यति ॥  

इत्याह्निककाण्डोदाहृतानि, 

> सर्वदेवान् सर्वगणान्  
पतिपत्नीसहेति च ।  
तिलोदकैस् तर्पयित्वा  
पितॄन् अथ पितामहान् ।  
प्रपितामह-संज्ञांश् च  
सदारान् अनुतर्पयेत् ॥ 

इति पराशरपारमेश्वरसंहितादि-वचनानि चात्रानुसन्धेयानि ।
</details>

[[84]]

