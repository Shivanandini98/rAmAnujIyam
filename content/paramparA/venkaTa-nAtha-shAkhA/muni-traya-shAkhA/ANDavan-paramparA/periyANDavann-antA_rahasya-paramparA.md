+++
title = "पॆरिय्-आण्डवन्न्-अन्ता रहस्यपरम्परा"
+++

## पॆरिय्-आण्डवन् श्रीनिवास-देशिकः
श्री-रङ्गेश-पदे समर्पित-भरं श्रुत्य्-अन्त-रामानुज-  
श्री-योगीन्द्र-गुरूत्तमेन यमिनश् श्रुत्य्-अन्त-विद्याऽऽत्मनः ।  
प्राप्त-श्रुत्य्-अवतंस-युग्म-हृदयं श्री-वास-रामानुजात्  
श्री-श्री-वास-मुनीन्द्र-देशिक-मणिं श्रेयो-निधिं संश्रये ॥ १० ॥

## श्रीनिवास-रामानुज-यतिः
श्रीमद्-गोपाल-सूरेर् निरवधि-करुणावाप्त-सत्-संप्रदायं  
श्रीमद्-वेदान्त-रामानुज-यति-नृपतिस् सर्वतः **स्थापयित्वा** ।  
यस्मिन् सत्-संप्रदायं स-कलम् **उपदिशन्न्** अंशतो **ऽनुप्रविष्टः**  
श्रीमच्-छ्री-वास-रामानुज-मुनिम् अनघं तं **भजे** देशिकेन्द्रम् ॥ ११ ॥

## वऴुतूर्-आण्डवन्-वेदान्त-रामानुजः
गोपाल-देशिक-पदाब्ज-मधु-व्रतस्य  
प्रज्ञा-विरक्ति-करुणा-मुख-सद्-गुणाब्धेः ।  
वेदान्त-लक्ष्मण-मुनेः श्रित-भाग-धेयं  
पादारविन्द-युगलं शरणं प्रपद्ये ॥ १२ ॥

## तिरुक्कुडन्तै-गोपाल-देशिकः 
श्री-कृष्ण-देशिक-पदाम्बुज-भृङ्ग-राजं  
वेदान्त-लक्ष्मण-मुनीन्द्र-कृपात्त-बोधम् ।  
त्रय्यन्त-देशिक-यतीन्द्र-शठारि-मूर्तिं  
गोपाल-देशिक-शिखा-मणिम् आश्रयामः ॥ १३ ॥

## साक्षात्-स्वामी वेदान्त-रामानुजः
श्री-रङ्ग-नाथ--गुरु-पाद--सरो-ज--हंसं  
वेदान्त-देशिक--पदाम्बुज-भृङ्ग-राजम् ।  
श्रीमद्-यतीन्द्र--शठ-कोप--दया-वलम्बं  
वेदान्त-लक्ष्मण-मुनिं शरणं प्रपद्ये ॥ १४ ॥

## रङ्गनाथः
कल्याणावहम् अस्माकं कारुण्य-कलशाम्बु-धेः ।  
प्रपद्ये रङ्गनाथस्य  
पद-पङ्क-ज-तल्लजम् ॥ १५ ॥

## वीरराघवः
श्री-वीर-राघव-गुरोस् तनयं ततश् च  
शारीरकादि समधीत्य समस्त-शास्त्रम् ।  
विद्योतमानम् अनवद्य-गुणैक-तानं  
श्री-रङ्ग-नाथ-गुरु-वर्यम् अहं प्रपद्ये ॥ १६ ॥

श्री-वेङ्कटेश-गुरुणा करुणाकरेण  
श्रीशे समर्पित-भरं श्रित-पारिजातम् ।  
श्री-रङ्ग-नाथ-गुरु-वीक्षण-लब्ध-बोधं  
श्री-वीर-राघव-गुरुं शरणं प्रपद्ये ॥ १७ ॥

## परवस्तु-वेङ्कटेशार्यः
वत्स-वंश-पयोधीन्दोः  
कल्याण-गुण-वारिधेः ।  
श्रीमतो वेङ्कटेशस्य  
चरणौ शरणं भजे ॥ १८ ॥

## रङ्ग-रामानुजः
श्रीमतो रङ्गनाथस्य  
गुणैर् दास्यम् उपागतम् ।
रामानुजं द्वितीयं तम्    
अद्वितीयम् उपास्महे ॥ १९ ॥

(येनोपनिषदाम् भाष्यं  
रामानुज-मतानुगम्।  
सम्यक् कृतम् प्रपद्ये मे??  
रङ्गरामानुजम् मुनिम्॥)

## वात्स्यानन्तः
श्री-तात-गुरु-सेवात्त-  
वेदान्त-युगलाशयः ।  
वात्स्यानन्त-गुरुः श्रीमान्  
श्रेयसे मेऽस्तु भूयसे ॥ २० ॥


## पञ्च-मत-भञ्जन-ताताचार्यः
श्रीशैल-पूर्ण-कुल--वारि-धि--पूर्ण-चन्द्रं  
श्री-श्री-निवास--गुरु-वर्य--पदाब्ज-भृङ्गम् ।  
श्रेयो-गुणाम्बु-निधिम् आश्रित-पारिजातं  
श्री-तातयार्यम् अनघं शरणं प्रपद्ये ॥ २१ ॥

## पराङ्कुश-मुनिः षष्ठाहोबिल-यतिः
श्रीमच्-छठारि-मुनि-पाद-सरो-ज-हंसं  
श्रीमत्-पराङ्कुश-तपो-धन लब्ध-बोधम् ।  
श्रीमन्-नृसिंह-वरदार्य--दयाऽवलम्बं  
श्रीमत्-पराङ्कुश-मुनिं प्रणतोऽस्मि नित्यम् ॥ २२ ॥

## अहोबिल-गुरुः
श्रीमद्-वरद-विष्ण्व्-आर्य--  
पद-पङ्क-ज-षट्-पदम् ।
अहोबिल-गुरुं वन्दे  
वत्स-वंशैक-मौक्तिकम् ॥ २३ ॥

## नडादूर्-महा-दयाधीशः
महा-दया-धीशितुर् अम्बुजा-क्ष-  
निध्यान-नित्याभिनिविष्ट-बुद्धेः ।  
अ-ज्ञान-निग्राहकम् अञ्जसाऽहं  
अस्मद्-गुरोर् अङ्घ्रि-युगं प्रपद्ये ॥ २४ ॥

## नडादूर्-घटिक-शतक-चिन्नम्माळ् वरद-विष्णुः
महा-दयाधीश-गुरोस्  
तनयं तत्त्व-विद्-वरम् ।  
वन्दे वरद-विष्ण्व्-आर्यं  
वात्सल्यादि गुणार्णवम् ॥ २५ ॥

नमो वरद-विष्ण्वार्य--  
नयनानन्द-दायिने ।  
वात्स्याय वरदार्याय  
वादि-नीहार-भास्वते ॥ २६ ॥

## ब्रह्म-तन्त्र-यतीन्द्रः
पर्याय-भाष्यकाराय  
प्रणतार्तिं विधून्वते ।  
ब्रह्म-तन्त्र-स्व-तन्त्राय   
द्वितीय-ब्रह्मणे नमः ॥ २७ ॥

## वेङ्कटनाथः
<div class="js_include" url="/AgamaH-vaiShNavaH/rAmAnuja-sampradAyaH/vyakti-shlokAdi/venkaTanAthaH/shrImAn_venkaTanAthAryaH.md" newLevelForH1="5" includeTitle="false"> </div>

## आत्रेय-रामानुजः आपुळ्ळार् किडाम्बिकुलः
यस्माद् अस्माभिर् एतद् यति-पति-कथित-प्राक्तन-प्रक्रियोद्यत्-
कर्म-ब्रह्मावमर्श-प्रभव-बहु-फलं सार्थम् अग्राहि शास्त्रम् ।  
तं विष्वग्-भेद--विद्या--स्थिति-पद-विषय--स्थेय-भूतं प्रभूतं  
वन्देयात्रेय-रामानुज-गुरुम् अनघं वादि-हंसाम्बु-वाहम् ॥ २९ ॥

## किडाम्बि-रङ्गराजः / पद्म-नाभः
रामानुजार्य-तनयं रमणीय-वेषम्  
आत्रेयम् आत्म-गुण-पूर्णम् अनर्घ-शीलम् ।  
श्री-रङ्ग-राजम् इव तद्-दयया ऽवतीर्णं  
श्री-रङ्ग-राज-गुरु-वर्यम् अहं प्रपद्ये ॥ ३० ॥

## किडाम्बि-रामानुज आत्रेयः
आत्रेय-गोत्राम्बु-धि-पूर्ण-चन्द्रं  
आचार-युक्तात्म-गुणोपपन्नम् ।  
नतार्ति-हृद्-देशिक--रत्न-सूनुं  
रामानुजार्यं गुरुम् आश्रयामः ॥ ३१ ॥

## किडाम्बि-प्रणतार्तिहर आत्रेयः
आत्रेय-गोत्र-संभूतम्  
आश्रये श्रित-वत्सलम् ।  
यतीन्द्र-माहानसिकं  
प्रणतार्ति-हरं गुरुम् ॥ ३२ ॥

## रामानुजः
प्रणामं लक्ष्मण-मुनिः  
प्रतिगृह्णातु मामकम् ।  
प्रसाधयति यत्-सूक्तिः  
स्वाधीन-पतिकां श्रुतिम् ॥ ३३ ॥

## महा-पूर्णः 
दया-निघ्नं यतीन्द्रस्य  
देशिकं पूर्णम् आश्रये ।  
येन विश्व-सृजो विष्णोः  
अपूर्यत मनोरथः ॥ ३४ ॥

## यामुनः
विगाहे यामुनं तीर्थं  
साधु-बृन्दा-वने स्थितम् ।  
निरस्त-जिह्म-ग-स्पर्शे  
यत्र कृष्णः कृतादरः ॥ ३५ ॥

## राममिश्रः मणल्-काल्-नम्बिः
अनुज्झित-क्षमा-योगम्  
अ-पुण्य-जन-बाधकम् । 
अ-स्पृष्ट-मद-रागं तं  
रामं तुर्यम् उपास्महे ॥ ३६ ॥

## उय्यक्कॊण्डर्-पुण्डरीकाक्षः 
नमस्याम्य् अरविन्दाक्षं  
नाथ-भावे व्यवस्थितम् ।  
शुद्ध-सत्वमयं शौरेः  
अवतारम् इवापरम् ॥ ३७ ॥

## नाथमुनिः
नाथेन मुनिना तेन  
भवेयं नाथवान् अहम् ।  
यस्य नैगमिकं तत्त्वं  
हस्तामलकतां गतम् ॥ ३८ ॥

## शठकोपः
यस्य सारस्वत-स्रोतो-  
वकुलामोद-वासितम् ।  
श्रुतीनां विश्रमायालं  
शठारिं तम् उपास्महे ॥ ३९ ॥

## सेनेशः
वन्दे वैकुण्ठ-सेनान्यं  
देवं सूत्रवती-सखम् ।  
यद्-वेत्र-शिखर-स्पन्दे  
विश्वम् एतद् व्यवस्थितम् ॥ ४० ॥

## श्रीः
सह-धर्म-चरीं शौरेः  
सम्मन्त्रित-जगद्+हिताम् ।
अनुग्रहमयीं वन्दे  
नित्यम् अज्ञात-निग्रहाम् ॥ ४१ ॥

## नारायणः
कम् अप्य् आद्यं गुरुं वन्दे  
कमला-गृह-मेधिनम् ।   
प्रवक्ता छन्दसां वक्ता  
पञ्चरात्रस्य यस् स्वयम् ॥ ४२ ॥

## रहस्य-त्रय-सारः
विगाहे निगमान्तार्य-  विष्णु-पाद-समुद्भवाम् ।  
रहस्य-त्रय-साराख्यां  
त्रिस्रोतसम् अकल्मषाम् ॥ ४३ ॥

अविज्ञातं विजानतां  
विज्ञातम् अविजानताम् ।  
रहस्य-त्रय-साराख्यं  
परं ब्रह्मास्तु मे हृदि ॥ ४४ ॥

## वेङ्कटनाथः
शीरॊन्ऱु तूप्पुल् तिरुवेङ्गडमुडैयान्  
पारॊन्ऱच्चॊन्न पज़मॊज़ियुऴ् - ओरॊन्ऱु  
ताने अमैयादो तारणियिल् वाऴ्वार्क्कु  
वानेऱप् पोमऴवुम् वाऴ्वु ॥ ४५ ॥

## गोष्ठी-पूर्णः
वैशाखे रोहिणी-जातं  
काश्यपान्वय-वारिधेः ।  
इन्दुं श्रीपुण्डरीकांशं  
गोष्ठी-पूर्णम् अहं भजे ॥ ४६ ॥

