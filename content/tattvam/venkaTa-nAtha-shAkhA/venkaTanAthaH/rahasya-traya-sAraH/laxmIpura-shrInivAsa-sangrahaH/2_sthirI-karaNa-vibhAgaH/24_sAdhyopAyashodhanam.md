+++
title = "२४ साध्योपायशोधनम्"

+++

एवं परिशोधिते ऽपि सर्वज्ञे सर्व-शक्ते परम-कारुणिके सर्व-शेषिणि  
स-पत्नीके सर्व-लोक-शरण्ये सिद्धोपाय-विशेषे  
विज्ञाते ऽपि संपूर्णे ऽपि संसार-वैराग्ये  
अनाद्य्-अनुवृत्ताज्ञातिलङ्घन-मूलक--भगवन्-निग्रह--प्रशमन-निदानस्य साध्योपाय-विशेषस्य  
विज्ञानाभावे **सिद्धोपायो न शक्यते** वशीकर्तुम् ।  
तस्मात् साध्योपाय-विशेष-जिज्ञासायां सत्याम्  
अधिकारे स्व-रूपे परिकरे च  
समाशङ्कितान् दोषान् परिहरिष्यामः।  

## अधिकार-गोचर-विचारः
तत्र आदाव् अधिकार-गोचर-विचारः ।

> प्रपत्तिः खल्व् एषा कश्चन वैदिक-धर्मः ।  
याग-विशेषतया न्यास-विद्यायाम् अनुश्रूयते ।  
सा कथं सर्वाधिकारा भवितुम् अर्हति  

इति केचिद् विवदन्ते ।  
सोऽयं विवादः सर्वेश्वरस्य  
सर्व-शरण्यत्व-प्रतिपादक--श्वेताश्वतर-श्रुत्य्-आदि-प्रमाण-सहस्रेण  
परिहृतः भवति ।  
उपासनस्य त्रैवर्णिकाधिकारत्वे समर्थिते ऽपि  
प्रपदनस्य सत्य-वचनादिवत् सामान्य-धर्मत्वावगमात्  
यथाऽधिकारं वैदिक-मन्त्रेण वा तान्त्रिक-मन्त्रेण वा  
सर्वेषाम् एतद् **अनुष्ठानस्य नानुपपत्तिः** । 

अत एव काकादीनाम् अपि **प्रपन्नत्वं**  
शास्त्रेषु **श्रूयते** ।  
भगवद्-आश्रयं सामान्यं सर्व-साधारणम् इति  
मां हि पार्थ व्यपाश्रित्येत्य्-आदिना भगवतैवोक्तम्,  
अतस् तद्-विशेष-भूतम् इदं **प्रपदनं**  
**सर्वेषां साधारणं** भवितुम् अर्हति ॥

> अथोपासनस्यापि सामान्यान्तर्गतत्वात्  
सर्व-साधारण्यं स्याद्  

इति चेत् - सत्यम् ।  
उपासनाप्रारम्भस्यैव त्रैवर्णिक-शरीरावच्छिन्नत्व-नियमः।  
तन्-निष्पत्तिस् तु यादृश-तादृश-शरीरावच्छिन्नेष्व् अपि  
धर्म-व्याध--तुलाधारादिषु दृष्टम् ।  

अतः उपासना-प्रारम्भवत्  
प्रपदनस्य त्रैवर्णिक-शरीरावच्छिन्नत्व-नियामक-वचो-विरहात्   
यादृश-तादृश-शरीरावच्छिन्नत्वे ऽपि नानुपपत्तिः ।  
तस्मात् शरण्य-शरणागति--स्व-भाव--ज्ञानवताम्  
आकिञ्चन्यादिमतां सर्व-जातीयानाम् अपि  
**प्रपत्त्य्-अधिकारः सिद्ध्यति** ॥

## स्वरूपविचारः
अथास्य स्वरूपविचारः॥  
"**विश्वासः प्रपत्तिर्**" इति केचिद् अभिदधते ।  
तद्-अभिधानम् अधिकार-कोटौ अङ्गकोटौ च प्रविष्टस्य विश्वासस्य  
**प्राधान्य-कथनाभिप्रायकं** मन्तव्यम् ।  

तथैव-- 

> प्रपत्तिर् विश्वासः,  
"सकृत्-प्रार्थना-मात्रेण अपेक्षितं दास्यतीति विश्वासपूर्वकं प्रार्थनम्" इति यावत् ।  

इति श्री-भाष्य-काराणां मुक्तक-वाक्येनापि प्राधान्य-विवक्षया  
प्रथमं विश्वासम् अभिधाय  
भरत-मुनि-प्रणीत-+++(शरणागति-)+++लक्षानुरोधेन  
**विश्वास-पूर्वकं प्रार्थनं प्रपत्तिर्**  
इति निष्कृष्यते ।  

अयम् अपि निष्कर्षः -  
प्रार्थनायाः रक्षापेक्षा-मात्र-सापेक्षित्व-निबन्धन--प्राधान्य-विवक्षा-मूलकः ।  
अन्यथा स्नानं सप्त-विधं स्मृतम् इतिवत्  
षड्-विधा शरणागतिर्  
इत्य् अपि वचनम् प्रपत्ति-विधा-बोधकं प्रवदेत् ।  

तस्मान् "न्यासः पञ्चाङ्ग-संयुत" इत्य्-आदि-प्रमाण-बलात्  
आत्म-निक्षेप एव **अङ्गी**  
इतरत् सर्वम् **अङ्गम्**  
इति साम्प्रतं स्वीकर्तुम् ।  

विवक्षा-भेदेन  
अङ्गानाम् अपि प्राधान्येन निर्देशः  
राज-भृत्ये "राजैवायम्" इत्यादि  
लोके ऽपि प्रसिद्धः ॥+++(5)+++

"शरणं व्रजे"त्यादौ व्रज-प्रभृति-धातूनाम् अध्यवसाय-वाचकानाम्  
उपायत्वाध्यवसायाङ्गक-न्यास-विक्षेप-त्यागादि--शब्द-वाच्य--आत्म-याग-पर्यन्तत्व-कथनं  
"वायव्यं श्वेतम् आलभेते"त्यादौ आलम्भ-शब्दस्य संज्ञपन-वाचकस्य  
तद्-अङ्गक-याग-पर्यन्तत्वम् इव  
वैदिक-मर्यादाया अप्य् अनुगुणम् ।  
**यागो** नाम "अस्यै देवतायै इदं हविर्"  
इति कश्चन **बुद्धि-विशेषः** ।+++(4)+++  
प्रकृते श्रीमन्-नारायण-रूप-देवतायै  
स्वादुतमं स्वात्म-रूपम् इदं हविर्  
इति बुद्धिविशेषो यागः ।  

एष एव मुमुक्षूणां स्व-रूप--भर--फल-समर्पण-रूप--**दल-त्रयात्मकः** ।   

क्वचित् स्व-प्रवृत्ति-निवृत्तौ **भर-न्यास-व्यपदेशः** तत्-कार्यत्वात् ।  
एवं च अङ्ग-पञ्चक-सम्पन्-+आत्म-रक्षा--भर-न्यास एव  
निखिल-प्रपत्ति-शास्त्रेषु प्राधान्येन विधीयते  
इति सिद्धान्तः पूर्वाचार्याणाम् ।

अत्र केचित् 

> परम-पुरुषार्थ--तद्-उपायापेक्षायां सत्याम्  
आत्म-दास्यम् ईश्वर-स्वाम्यं च स्व-भाव-सिद्धम् इति  
शास्त्र-जन्यं तत्त्व-ज्ञानम् अन्तरेण  
न कश्चिद् विधि-विषयो ऽस्त्य् उपायो ऽनुष्ठेयः।  
तादृशं च **तत्त्व-ज्ञानम् एव प्रपदनम्** 

इति वदन्ति ।  
तद् एतत् अधिकारि-कोटि-प्रविष्टं वैदुष्यं  
सर्व-पाप-मूर्धाभिषिक्तस्य आत्मापहार-दोषस्य  
निष्क्रियात्वेन विहितम् **आत्म-भरार्पणं न निरुणद्धि** ,  
यतः शास्त्र-जन्य-शेषत्वादि-विशिष्ट--परावर-तत्त्व-विवेकवत एव  
अधिकार-विशेषेण परिकर-विशेषेण फल-सङ्कल्प-विशेषेण च सहितः  
शेषत्व-प्रतिसन्धान-गर्भः स्व-रक्षा-भर-न्यासः  
अनाद्य्-अपराध-मूल-निग्रह--निवृत्त्य्-उपायतया विहितः,  
यतश् चेदं **शेषत्व-विज्ञानं**  
न्यासोपासनादि--सर्व-निवृत्ति-धर्म-साधारणम् ।  
तस्माद् **अधिकार-लक्षणम्** एतद् विज्ञानम् ।  
शेषत्व-ज्ञानं विना  
मोक्षार्थ-विहित-**धर्मानुष्ठानं** तु  
स्वयं शेषत्व-ज्ञानम् **उपजनय्य**  
पूर्णानुष्ठान-द्वारा **मोक्षं जनयति** ।  
अतो ऽत्र विधीयमानं  
न भवति शेषता-धी-मात्रम्।  किं तर्हि?   
**तत्-सहितं भर-न्यसनम्** इति ॥

अन्ये तु--  

> भगवत्य् उपायत्वाध्यवसाय एव प्रपत्तिः ।  
स च वाक्य-मात्रेण सिद्धत्वात्  
सिद्धोपाय इत्युच्यते ।  
"शरणं व्रजे"त्य् अत्र  
व्रजतेः ज्ञानार्थकत्वाद् 

इति प्राहुः ।  
तद् अपि विधि-प्रत्यय-घटित--शब्द-स्वारस्य-विरुद्धं,  
विरुद्धं च स-परिकर-प्रपत्ति--विधायक--स्फुटतर-शास्त्रेणापि,  
भगवद्-उपायत्व-रूप--तत्त्वोपदेश-पर्यवसानात् प्रपत्ति-स्वरूपोच्छेदापादकं  
चेत्य् अवधेयम् ॥

परे तु --  

> मुमुक्षुं प्रति  
सर्व-धर्म--स्व-रूप--त्याग-विशिष्ट--  
स्व-रक्षणार्थ--स्व-व्यापार-निवृत्तिर् एव प्रपत्तिः  
चरम-श्लोकेन विधीयते ।  
तत्र +++(अशक्तस्य?)+++ निवृत्तौ विध्य्-असम्भवात्  
"स-विशेषणे ही"ति न्यायेन  
सर्व-धर्म--स्व-रूप-त्यागे विधिः पर्यवस्यति ।  
स एव साध्योपायतया विधीयते 

इत्य् आहुः ।  
तत्र +++("माम् एकं शरणं व्रजे"ति)+++ विशेष्यस्य निवृत्ति-रूपत्वे ऽपि  
तद्-विषयक-यत्नस्यावर्जनीयत्वात्,  
साध्यतया विधीयमानस्य +++("सर्वधर्मान् परित्यज्ये"ति)+++ विशेषणस्यैव  
स्व-रक्षणार्थ--स्व-व्यापारत्वाच् च  
+++(व्यापार-त्याग-रूप-)+++स्वोक्ति-विरोधः;  
साङ्ग-प्रपत्ति-विधायक-शास्त्र-विरोधश् च  
इत्य् अवधेयम् ॥

अत्र केचित् प्रत्यवतिष्ठन्ते -- 

> प्रपत्तेः साधनत्वं  
सिद्ध-साधन-सहकारित्वं वा  
सिद्धोपाय-भूतेश्वर-निष्ठैकत्व-सिद्धत्व--   परम-चेतनत्व--परम-कारुणिकत्व--सर्व-शक्तत्व--निरपेक्षत्वादि-  
स्वभाव-विशेष-विरुद्धम् 

इति ।  
तच् च श्रुति-स्मृति-विरोध--व्याप्ति-शून्यत्वादि-दोष-सहस्र-दूषितम् ।  
किञ्च--  
भक्तेः साधनत्वादौ अप्य्  
एष +++(सर्वशक्तत्वादि-)+++प्रसङ्गः समानः ।  
+++(प्रपत्तेर् असाधनत्वम् इति)+++ इष्टापत्तिस् तु  
मोक्ष-साधनी-भूतोपासन-परतया  
चरम-श्लोकीय-धर्म-शब्द--व्याख्यानान् न घटते ।  

> अथ बलीवर्द-दमनाय सैकत-भारारोपणवत्  
अनुपायानाम् अप्य् उपायत्वोपदेशे सति  
अर्जुन-बुद्ध्या विषयी-क्रियमाणा +++(प्रपत्ति-सदृशा)+++ अ-धर्मा अपि  
धर्म-शब्देन अनुद्यन्त  

इति चेत्  
परम-धर्मतया प्रसिद्धानां  
कर्म-योगादीनां निवृत्ति-धर्माणाम् अपि अ-धर्मत्वे  
सुतरां प्रवृत्ति-धर्माणाम् अ-धर्मत्वापत्त्या  
सकल-शास्त्र-वैयाकुलीति यत् किञ्चिद् एतत् ॥

> अथ भवताम् अप्य् उपासनस्येव  
प्रपदनस्यापि धर्म-शब्द-वाच्यत्वात्  
सर्व-शब्द-सङ्कोच-भिया  
साधनत्व-वेषेण त्याज्यत्वे स्वीकर्तव्ये सति  
प्रपदनस्य साधनत्वं,  
सिद्ध-साधन-सहकारित्वं वा स्वीक्रियमाणं  
चरम-श्लोक-व्याख्यान-विरुद्धम् 

इति चेत् उच्यते--  
अत्र किं साक्षात् **साधनत्व-बुद्धि**-परित्यागः  
आहोस्वित् +++(विघ्न-)+++**प्रसादनता-वेषेणापि** तत्-परित्यागो विवक्षितः?  
आद्ये-- भक्ति-योगादेर् अपि समानम् एतत् ।  
अन्त्ये -- सर्व-शब्द-सङ्कोच-भिया  
सनातन-धर्मस्य कृष्णस्यापि धर्म-शब्द-वाच्यतया  
तत्रापि साधनता-बुद्धि-परित्याग-प्रसङ्गः ॥

> अथास्मिन् श्लोके विधीयमानं धर्मम् अपेक्ष्य  
भिन्नानां धर्माणाम् एव त्याज्यता अभ्युपगन्तव्या 

इति चेत्--  
तद् एतद् अत्रैव विधीयमाने शरण-वरणे ऽपि समानम् ।  

तर्हि भक्ति-प्रपत्त्योः साक्षात् साधनत्वासम्भवात्  
**सिद्धोपायोपकारकता वाच्या** । 
सा च नोत्पादकतया -  
तस्य निरुपाधिक-तत्त्वत्वात्,  
नापि वर्धकतया - उपचय-रहितत्वात्,  
नापि सहकारितया - सदा परिपूर्ण-सहज-कारुण्यादिमत्त्वात्,  
नापि द्वारतया - द्वार-निरपेक्ष-कार्योत्पादन-समर्थ-सत्य-सङ्कल्पवत्त्वात् ।  
अपि तु अनाद्य्-अपचार-परम्परा-मूल--  
**संसार-हेतु-भूत-निग्रहोपशमन-द्वारा**  
भक्ति-प्रपत्त्य्-आदिकम् उपकरोतीति तत्त्वम् ॥+++(4)+++

तद् एतत् प्रपदनम् उपासनं वा  
फलान्तरापेक्षिणां ज्योतिष्टोमादिवत्  
भगवतः तत्-तद्-अनुगुण-प्रीति-विशेषोत्पादन-मुखेन  
**फल-प्रदं भवति** ।  

मोक्षापेक्षिणां तु  
शास्त्र+++(प्रोक्त)+++-निग्रह--सिद्धोपाय-साध्य--  
यावद्-आत्म-भावि--परिपूर्ण-कैङ्कर्य-पर्यन्तं फलं  
**प्रददातीति विवेकः** ।  
तस्मान् मुमुक्षोः  
सर्वानिष्ट-निवृत्ति-पूर्वक--परिपूर्ण-कैङ्कर्य-पर्यन्ता सर्वापि फल-परम्परा  
सिद्धोपाय-साध्या, +++(विघ्न-)+++प्रसादन-रूप-साध्योपायमूला चेति  
सर्वाण्य् अपि प्रमाणानि अनाकुलानि ॥

अत्र कश्चिद् **अ-विधेय-प्रपदन**-वादः, यथा-- 

> शरण-वरणे रागतः प्रवृत्ति-सम्भवात्  
विधिर् अयुक्तः ।   
यथा हि लोके कश्चित् स्व-रक्षणासमर्थः  
सन्निहितं रक्षण-समर्थं स्वयम् एव आश्रयति ।  
तथा स्व-स्वरूपं पर-स्वरूपं च  
सिद्ध-परेण शास्त्रेन विजानीते,  
प्रवर्तते च स्वयम् एवाश्रयणे 

इति ।  
सो ऽयम् औचित्य-मूलो ऽतिवादः ।+++(5)+++  
लौकिकाश्रयणे प्रकार-विज्ञानवत्  
अलौकिकाश्रयणे ऽपि +अनेन प्रकारेण  
"समाश्रितम् एतादृशम् अधिकारिणं स्वीकरोति भगवान्"  
इति **विज्ञानम् आवश्यकम्** ।  
तच् च कर्तव्य-पर-शास्त्रैक-निदानम् ॥

यद्य् "आश्रितं स्वामी संरक्षती"त्य् आनुमानिको निर्णयः,  
तर्ह्य् उपासना-विधायक-शास्त्रम् अनर्थकं,  
सर्वेषाम् आश्रयणे एव प्रवृत्ति-सम्भवात् ।  
उपासन-प्रपदनयोः समर्थासमर्थाधिकारिकत्वं तु  
**नानुमानेन शक्यम्** अवगन्तुम्।  
किञ् च--  
राज-सेवावत् भगवत्-सेवाया  
माला-करणादि-रूपायाः यथेच्छम् अनुष्ठाने प्रत्यवायापत्त्या  
तत्-परिहाराय शास्त्रानुसरणवत्  
सद्-आचार्योपदेश-सापेक्ष--मन्त्र-विशेषादि-परिकर-सहित--प्रपत्ति--तत्-फलयोः   
साध्य-साधन-भावे  अनुष्ठान-प्रकारे  च   
शास्त्रम् अनुसर्तव्यम्।   
लौकिक-प्रपदन--तत्-प्रकार--तत्-फल-विशेष-दर्शिभिर्  
इति **प्रपत्त्य्-अ-विधेयता-वादो निर्मूल** एव  ॥

इत्थं यथाधिकारम् उपायं विहितवत्य् अपि शास्त्रे  
उपासनादीनां  स्व-रूप-विरुद्धत्वम् अभिदधते केचित्,  
सोऽपि  प्रपत्ति-प्रशंसार्थो ऽतिवादः  ।  
तथा  हि--  
स्व-रूप-विरोधः किं नाशकत्वात्, किम् असम्भवात्,  किं  वा ऽनर्थावहत्वात्  ।  
नाद्यः- स्वरूपस्य नित्यत्वात्।  
न  द्वितीयः - भगवद्-आयत्तस्य ज्ञान-चिकीर्षा--प्रयत्नाश्रयत्व-रूपस्य कर्तृत्वस्य  
जीवात्मन्य् अभ्युपगमात्  ।  
न च तृतीयः  --  
निषिद्ध-काम्यवद् बन्धकत्वाभावेन अनर्थानापत्तेः  ॥

> अथ  ब्राह्मणो ऽहं, क्षत्रियो ऽहं, गृहस्थो ऽहम्  
इत्य्-आद्य्-अभिमान-मूलक-वर्णाश्रम-धर्मस्य  
तद्-अङ्गिकोपासनादेश् च  
देहात्म-विवेकवतो दुर्-अनुष्ठानतया  
स्व-रूप-विरोध  

इति चेन्न  --  
स्वरूपस्य ब्राह्मण्य्-आद्य्-अभावेपि  प्राचीन-कर्म-विशेषाधीन--ब्राह्मण्यादि-विशिष्ट-शरीर-सम्बद्धत्वात्  
यावत्-सम्बन्धं क्षुत्-पिपासादि-परिहारोपयिक-कर्मणाम् इव  
वर्णाश्रम-धर्माणां शक्त्य्-अनुगुणानां  परित्यागस्य अ-युक्तत्वात्  ।  
किञ्च--  
देहात्म-विवेकवताम् एव हि पार-लौकिक-धर्माधिकारः ।  
स चाधिकारः न स्व-रूप-ब्राह्मण्यादि-भ्रमः,  
किं तु - ब्राह्मण्यादि-विशिष्ट-शरीर-सम्बन्ध एव ।+++(4)+++  
अतः सर्व-धर्म-साधारणस्य प्रकृत्य्-आत्म-विवेकस्य  
उपासन-विरोध-प्रसञ्जनम् अपहास्यम्,  
अपहास्यं च इदम् अत्यन्तम् उपासनस्याहङ्कार-गर्भत्वारोपेण विरुद्धत्वोपपादनम् ।+++(5)+++  

यद् अपि कर्मोपार्जित-करण-कलेवराद्य्-उपाधि-प्रयुक्तानुष्ठानतया  
भक्त्यादेः निरुपाधिक--स्व-रूप--विरुद्धत्वाशङ्कनं,  
तत् स्व-रूप-विज्ञानस्य द्वय-मन्त्र-श्रवणादेश् च  
मनः-प्रभृति-करण-सापेक्षतया प्रपदने ऽपि समानम् ॥

> अथात्यन्तपरतन्त्रस्यात्यन्ताशक्तस्य स्व-रक्षणार्थं कर्तव्योपाय-विधानम् अनुपपन्नं,  
ततश् च भक्ति-योगादेः शेषत्वाननुरूपत्वात्,  
पारतन्त्र्य-विरुद्धत्वात् असम्भावितत्वम् एव

+इति चेन् न -- अनेकानर्थ-प्रसङ्गात् ।  तथा हि--  
जीवगतं कञ्चन व्याज-विशेषम् अनपेक्ष्य  
मोक्ष-प्रदाने अनादि-मोक्ष-प्रसङ्गः,+++(5)+++  
मोक्षोपाय-विधायक-शास्त्रानर्थक्य-प्रसङ्गः,  
यथाशास्त्रं भगवत्-प्रीत्यैक-फलक-कैङ्कर्यानुष्ठाने, प्रपदनानुष्ठाने च  
स्वरूप-विरोध-बुद्ध्या ऽनधिकार-प्रसङ्गश् च ।  

प्रपदनस्य साध्यता तु प्राग् एव सुस्था ।  
तस्मात् शेषत्वं पारतन्त्र्यं च  
तत्-तत्-प्रदत्त-मर्यादया तद्-अभिमतानुष्ठानेन  
तदीय-कैङ्कर्य-लाभौपयिकम् एव ।  
नैव च विरुद्धम् ॥

> नन्व् अनन्यार्ह--शेष-भूतस्य परमैकान्तिनः  
देवतान्तर-द्वारको वर्णाश्रम-धर्मः  
तद्-अङ्गिको भक्ति-योगादिश् च  
ऐकान्त्य-विरुद्ध 

इति चेन्, मैवम्--  
परमात्म-विशेषणी-भूत-देवता-वाचकाग्नीन्द्रादि-शब्दान् कांश्चिद्  
विशेष-पर्यन्ततया कांश्चिच् च  
साक्षाद् भगवद्-वाचकतया चानुसन्धाय  
फलान्तरं चाननुसन्धाय  
स्व-धर्मानुष्ठानं नैकान्त्यं विरुणद्धीति  
भाष्यादिष्व् एव व्यक्तम् उक्तत्वात् ॥

यद् अपि 

> शास्त्र-प्ररोचनार्थो ऽभिचारादि-विधिर् इव+++(5)+++  
प्रपत्ति-प्ररोचनार्थो भक्ति-विधिर् इति  
स्वार्थे तात्पर्य-विरहात् स्व-रूप-विरुद्धम्  

इति, तद्  
अभिचारादेः तुच्छ-फलत्वात्,  
भक्तेर् मोक्ष-फलत्वात्,  
एकस्निन्न् अधिकारिणि, एकस्मै फलाय, लघूपाय-प्ररोचक-गुरूपाय-विधानायोगाच्  
**चानुपपन्नम्** ।  

तस्मात् विहितत्वाविशेषात्  
**यथाधिकारम् उभयम्** अपि परिग्राह्यम्,  
विरुद्ध-तर्कादिना +आगम-गम्यस्यैकस्य बाधने  
अपरस्यापि तुल्य-न्यायेन बाध-सम्भवात्  
सर्वाप्रामाण्यापातः॥+++(5)+++

> अथ च विहितत्वे ऽपि  
आचार्य-रुचि-परिगृहीतत्व-वैधुर्यात्  
कैश्चित् परिगृहीतत्वेपि गवालम्भादिवत् युगान्तर-विषयकत्व-सम्भवाच् च विरोध 

इति, एतद् अप्य् असारं--  
कलाव् अपि शठारि--नाथ-मुनि--प्रभृति-पूर्वाचार्य-परिग्रह-दर्शनात्,  
भगवद्-भक्तेः समय-नियन्त्रितत्वानभ्युपगमाच् च ॥

तस्माद् उपासनादिकं विरोधान्तर-विरहात् यथाशास्त्रम्  
आतुरस्यावगाहनादिकम् इव  
**अकिञ्चनस्य अधिकार-विरुद्धम्**  
इत्येव युक्तम् अभ्युपगन्तुम् । 

अत एव --  
भक्त्य्-आदौ शक्त्य्-आद्य्-अभावात्  
स्वतन्त्रोपायतया **प्रपत्तिम्** अवलम्बितवन्तं  
श्रुतिः स्मृतिः भगवच्-छास्त्रं च  
भूयसा **प्रस्तौति**।  

अत एव च -  
प्रवृत्ति-धर्मः श्रेयान्,  
तत्राप्य् अध्यात्म-योगः,  
तस्माद् अपि भगवद्-योगः ब्रह्म-विद्यापर-पर्यायः।  
तत्रापि न्यास-निक्षेपादि-शब्द-शब्दितः प्रपदनाख्यो योगः   सु-करत्व--सकृत्-कर्तव्यत्व--शीघ्र-फल-प्रदत्वादिना श्रेष्ठतम  
इति सर्व-शास्त्र-सारांशः ॥+++(5)+++

## परिकर-विचारः
अथ परिकर-विषयक-व्यामोहपरिहारः॥  

> अनालोचित-विशेष-लोक-शरण्ये  
रिपूणाम् अपि वत्सलतरे  
सकल-कल्याण-गुणार्णवे भगवति  
कर्तव्यं भरसमर्पणं प्रति  
आनुकूल्य-सङ्कल्पः, प्रातिकूल्य-परिहारश् च सम्भावित-स्वभावौ,  
न त्व् अङ्गतया नियत-स्वभावौ 

इति केचित्।  
तद् एतद् अङ्गाङ्गि-विभाग-विधायक-सकल-शास्त्र-विरुद्धम् ,  
स्वाभ्युपगत-नियम-स्वभावे महाविश्वासे ऽतिप्रसक्तं च ।

यद् अपि चात्र केषाञ्चिन् मतम्--

> सर्व-साधारण-शास्त्रार्थ-विश्वास-व्यतिरेकेण  
अङ्गभूतः कश्चिन् महा-विश्वासो नाम नास्ति

इति, तद् अपि अतिशयित-विश्वासस्य अङ्गतया विधानात्  
विश्वास-तारतम्यस्य लोके ऽपि सिद्धत्वाच् च **परिहृतम्** ।  
मन्द-विश्वासानां प्रपन्नाभासानाम् अपि  
सङ्कल्पित-समयावधेः प्राग् एव उपाय-पूर्ति-संपादनेन संरक्षति शरण्य  
इति शाण्डिल्यादिभिः संस्कृतम् ।  
तस्मान् नियत-स्वभावेन  
आनुकूल्य-सङ्कल्पादि-पञ्चकेनोपस्कृतं प्रपदनम्  
इत्य् अनाविलं परिकर-स्वरूपम् ॥

## सामान्यतः शङ्का-परिहारः
अथ सामान्यतः शङ्का-परिहारः॥  

> भक्तेः प्रपत्तेर् वा सङ्कल्प-भेदेन  
ऐश्वर्य-मोक्षादि-रूप-विरुद्ध-फल-साधनत्वम् अनुपपन्नम्,  
न ह्यैकम् एव बीजं वप्तुर् अभिसन्धि-भेदेन विजातीयाङ्कुर-जनन-समर्थं दृष्टम् 

इति काचित् शङ्का । सा ऽपीत्थं परिहार्या --  
अस्यार्थस्य प्रबल-प्रमाण-शास्त्रैक-समधिगम्यतया  
केवल-न्यायस्य अत्र अनवतारः ।

धार्मिक-महोदार--नर-पति--सकाशात् विक्रीत-रत्न-लभ्य-लाभापेक्षया  
उपहार-बुद्धि-समर्पित--तादृश-रत्न-लभ्य-लाभे  
ऽतिशयस्य दर्शन-रूपो विपरीतो ऽपि न्यायः अस्तीति ॥

> अथ च आवृत्त्य्-अनावृत्त्य्-आदिना विषम-स्वभावे उपासन-प्रपदने  
कथम् एक-फलं साधयितुम् अर्हत 

इतीतरा काचिच् छङ्का ।  
सापि-- यथा देश-भेदात् काल-भेदाद् वा  
गुरु-लघूपाययोः एक-फल-साधनता,  
तथा अधिकारि-भेदाद् अपीति  
लौकिक-कृषि-वाणिज्यादौ  
शास्त्रीये मानस-वारुण-स्नानादौ च दृष्टा  
इति विवेकतो विनिवार्यते ॥

तथा--  
स्व-तन्त्र--प्रतिपत्ति-रूपोपायैक-रूप्यात् आर्त-दृप्त-भेदेन फल-विलम्बाविलम्बानुपपत्ति-शङ्कापि--  
संसार-ताप-जनित--निर्वेद-तार-तम्यानुगुण--  
सङ्कल्प-तारतम्येन फल-समय-तारतम्यम् अपि  
स-निबन्धनम् एवेति समाहिता भवति ।  

> प्रपन्नेषु केषाञ्चित् नाथ-मुनि-प्रभृतीनां भगवत्-साक्षात्कारः  
केषाञ्चित् तद्-अभावः  

इत्यत्र प्रपत्ति-कालिक-फल-सङ्कल्प-विशेषः  
प्रारब्ध-सुकृत-विशेषो वा नियामक  
इत्य् अप्य् अवधेयम् ॥

अथापि केचिद्  
दृष्टार्थ-प्रपत्तौ क्वचित् फलाभावम् अवधार्य  
सकल-फल-साधन-समर्थायां तस्याम् अतिशङ्कन्ते ।  
तेऽपि कर्म-कर्तृ-साधन-वैगुण्य-मूलः क्वचित् फल-विरह-नियम इति प्रतिबोधयितव्या भवन्ति । प्रकृते कर्म-वैगुण्यं महा-विश्वासादि-मान्द्यम् ।  
कर्तृ-वैगुण्यं पूर्वोक्ताधिकार-न्यूनत्वम् ।  
साधन-वैगुण्यं यथा-शास्त्र--प्रपत्त्य्-अनुष्ठान-मूल-भूत--सद्-उपदेशादि-शून्यत्वम् ।  एतत् त्रि-विध-वैगुण्यम् अन्तरेण अनुष्ठितं  
दृष्टार्थम् अपि प्रपदनं  
फलाविनाभूतम् एवेति ॥

अपरे पुनर् इत्थं मन्यन्ते--  

> सर्व-शास्त्र-प्रवर्तकैः व्यासादिभिः  
“ध्येयो नारायणस् सदा” ”हरिरेव सदा ध्येयः” ”स्मर्तव्यः सततं विष्णुः”  
इत्य्-आदिभिः वचनैः  
मोक्ष-साधनतया भक्तेर् एव उपदिष्टत्वात्  
चरम-श्लोको ऽपि ”मामेव ये प्रपद्यन्ते” इत्य्-आदिवत्  
अङ्ग-प्रपत्तिम् एव विधत्तां,  
न पुनः स्वतन्त्रां काञ्चिद् 

इति । अत्र उच्यते--  

> ”शरणं त्वां प्रपन्ना ये  
ध्यान-योग-विवर्जिताः”  

इत्यादिभिः प्रमाणैः  
सिद्धायां सत्यां स्व-तन्त्र-प्रपत्तौ  
“ध्येयो नारायणः” इत्य्-आदिकं वचन-जातम्  
अ-रोगस्य क्षीर-पानम् इव  
स्वयं प्रयोजनतया प्रपन्नेप्य् अन्वेतीति ॥

तस्मात् सकल-फल-साधनतया भगवच्-छास्त्रादि-विहितं प्रपदनं   भक्ति-योगारम्भ-विरोधि-पाप-निबर्हण-रूपोदाहरण-विशेष-परतया  
अभाषिष्ट भगवान् भाष्यकारः ।  
तस्माद् एव च  
भाष्य-ग्रन्थस्य गद्य-स्तुतेश् च अविरोध  
इत्य् अनवद्यम् ॥

