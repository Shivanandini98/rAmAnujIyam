+++
title = "०२ सारनिष्कर्षः"

+++

अथ निरतिशय-परम-पुरुषार्थः, तद्-उपायश् च  
प्रत्यक्षानुमानाभ्यां दुरधिगमः  
शब्दैक-समधिगम्यश् च । 

तत्र च शब्द-संदोहे  
बाह्य-कुदृष्टि-शास्त्र-समुदायः  
अत्यन्तासारतया अनुपादेयः । 

वेदेऽपि पूर्वभागे ऐहिक-फल-साधनस्य कर्मणः प्रतिपादकोऽंशः  
अल्प-सारतया अनुपादेयः ।  

तत्रैव आमुष्मिक+++(=स्वर्ग)+++-फल-साधक-भागस् तु  
ऐहिक-सुखाद् अतिशयितस्य सुखस्य अवबोधितया  
केषाञ्चित् सारत्वेन प्रतीयमानोऽपि  
दुःख-मूलत्व--दुःख-मिश्रत्व--दुःखोदर्कत्वादि-दोष--  
दुष्ट-सुखावबोधितया अनुपादेय एव ।

उत्तरे भागे  
स्वात्मानुभव-मात्र-साधन-प्रतिपादकांशः सारतरोऽपि  
निरतिशय-परमात्मानुभवापेक्षिणाम् अनुपादेयः ।  

तस्मात् परमात्म-प्राप्ति-तद्-उपायानां  
प्रतिपादको ऽंश एव सारतमः  
विवेकिनाम् उपादेयः।

तत्रापि रहस्य-त्रयम् इदं  
सुतरां सारतमम् ।  

तत्र प्रथम-रहस्यं स्वार्थ-विज्ञानेन सर्वार्थ-विज्ञान-संपादकतया,  
द्वितीयं सकृद्-उच्चारण-मात्रेण कृत-कृत्यता-करण-प्रभाववत्तया,  
तृतीयं पुनः-स्वेन विधीयमानस्यैवैकस्य उपायस्य  
सर्वोपाय-फल-साधनत्व-व्यवस्थापकतया च  
प्रधान-प्रतितन्त्र+++(=स्वीय-विशेष्ट-सिद्धान्तांश)+++-तत्त्व-हितानां संग्राहकम्।  

इदं त्रयम् एव अत्यन्तम् आदरणीयम् ।

