+++
title = "अध्यात्मचिन्ता"

+++

***श्रीमते रामानुजाय नमः ॥  
श्रीवादिकेसरिसुन्दरजामातृमुनिविरचिता  
अध्यात्मचिन्ता ॥***

***सुन्दरजामातृमुनेः प्रपद्ये चरणाम्बुजम् ।  
संसारार्णवसम्मग्नजन्तुसन्तारपोतकम् ॥  
**  
नमोऽस्त्वस्मद्गुरुभ्यश्च तद्गुरुभ्यस्तथा नमः।  
परमेभ्यो गुरुभ्यश्च निखिलेभ्यो नमो नमः॥ १ ॥  
नमो रामानुजायेदं पूर्णाय महते नमः।  
यामुनाय मुनीन्द्राय नमस्सर्वार्थवेदिने॥ २ ॥  
नमोऽस्तु राममिश्राय पुण्डरीकदृशे नमः।  
नाथाय मुनये नित्यं नमः परमयोगिने॥ ३ ॥  
आद्याय कुलनाथाय नमोऽस्तु शठवैरिणे।  
नमः सेनाधिपतये ज्ञानयाथात्म्यवेदिने ॥ ४ ॥  
श्रियै श्रीशानपायिन्यै जगन्मात्रे नमो नमः।  
श्रीधरायादिगुरवे नमो भूयो नमो नमः ॥ ५ ॥  
इत्थं संचिन्त्य मनसा शुभां गुरुपरम्पराम्।  
अध्यात्मविषयां चिन्तां करोम्यात्मविशुध्दये॥ ६॥  
आत्मा न देवो न नरो न तिर्यक् स्थावरो न च ।  
न देहो नेन्द्रियन्नैव मनः प्राणो न नापि धीः॥ ७ ॥  
न जडो न विकारी च ज्ञानमात्रात्मको न च ।  
स्वस्मै स्वयंप्रकाशः स्यादेकरूपस्वरूपभाक्॥ ८ ॥  
चेतनो व्याप्तिशीलश्च चिदानन्दात्मकस्तथा।  
अहमर्थः प्रतिक्षेत्रं भिन्नोऽणुर्नित्यनिर्मलः॥ ९ ॥  
तथा ज्ञातृत्वकर्तृत्वभोक्तृत्वनिजधर्मकः।  
परमात्मैकशेषत्वस्वभावस्सर्वदा स्वतः॥ १० ॥  
एवं सामान्यतः सिद्धनिजाकारयुतोऽप्यहम्।  
अनादेर्गुणमायायाः बलेनैव तिरोहितः॥ ११ ॥  
अप्रकाशनिजाकारो नित्यमान्द्यमुपेयिवान्।  
अपथे कर्मपाशेन कृश्यमाणो निराश्रयः॥ १२ ॥  
अजानन्ननुकूलञ्च प्रतिकूलं तथात्मनः ।  
अन्यथा तत्तदारोप्यरागद्वेषौ प्रवर्तयन्॥ १३ ॥  
अकृत्यकरणादावप्यत्यन्तोद्भटवृत्तिकः।  
मत्तप्रमत्तोन्मतानां वर्ते सदृशचेष्टितः॥ १४ ॥  
गर्भजन्माद्यवस्थासु दुःखमत्यन्तदुस्सहम्।  
न किञ्चिद्गणयन्नित्यं चरामीन्द्रियगोचरे॥ १५ ॥  
एवं विषयतृष्णाया विरागस्य जरा मम।  
तद्भोगे करणानां च शैथिल्यं कुरुते भृशम्॥ १६ ॥  
तथा तु तृष्णामाहात्म्यात् करणानामपाटवात्।  
भोगालाभसमुद्भूतः शोकोऽपि भवति ध्रुवम्॥ १७ ॥  
तथा पुत्रकलत्रादिबन्धुवर्गावमानजम्।  
दुःखं दुस्सहमेवापि सहन्नत्राप्रतिक्रियः॥ १८ ॥  
आधिव्याधिभिरत्यर्थं पीडितो मूढचेतनः।  
अर्थादिषु तदानीमप्यभिवृद्धस्पृहो भवन्॥ १९ ॥  
तादृग्बन्धुवियोगेषु तापेन महतार्दितः।  
कालशेषं नयाम्यत्र कर्मबन्धवशानुगः॥ २० ॥  
अथ देहावसाने च दुःखमुत्क्रान्तिसंभवम्।  
कुच्छ्रेण देहान्निष्क्रान्तिं यमकिङ्करदर्शनम्॥ २१ ॥  
यातनादेहसम्बन्धं याम्यपाशैश्च कर्षणम्।  
उग्रमार्गगतिक्लेशं यमस्य पुरतः स्थितिम्॥ २२ ॥  
तन्नियोगसमायाता यातनाश्च सहस्रशः।  
श्रुत्वा स्मृत्वा च दूयेऽहं तत्प्रवेशभयाकुलः॥ २३ ॥  
पुनश्च गर्भजन्मादिप्रवेशं कर्मनिर्मितम्।  
मुहुर्विचिन्त्य मच्चिन्तं कम्पते जलचन्द्रवत्॥ २४ ॥  
एवं मां भवचक्रेऽस्मिन् भ्रममाणं सुदुःखितम्।  
कृपया केवलं श्रीमन् रक्ष नाथ कटाक्षतः॥ २५ ॥  
अहमुत्पत्तिवेलायां त्वत्कटाक्षादिवीक्षितः ।  
सत्त्वोद्रेकेण सम्पन्नः सद्गत्याकाङ्क्षयान्वितः ॥ २६  
बाह्येषु विमुखो नित्यं वैदिकेऽभिमुखस्तथा।  
सद्भिस्सहैव निवसन् सत्कथाश्रवणे रतः॥ २७ ॥  
सदाचार्योपसत्तौ च साभिलाषस्त्वदात्मकम् ।  
तत्त्वज्ञाननिधिं तत्त्वनिष्टं सद्गुणसागरम्॥ २८ ॥  
सतां गतिं कारुणिकं तमाचार्यं यथाविधि।  
प्रणिपातनमस्कारप्रियवाग्भिश्च तोषयन्॥ २९ ॥  
त्वत्प्रसादवशेनैव तदङ्गीकारलाभवान्।  
तदुक्ततत्त्वयाथात्म्यज्ञानामृतसुसंभृतः॥ ३० ॥  
अर्थ रहस्यत्रितयगोचरं लब्धवानहम्।  
केवलं कृपया मां तु नयतस्ते प्रसादतः॥ ३१ ॥  
कारणं रक्षकं श्रीशं शेषिणं त्वां विचिन्तयन्।  
त्वदर्थमितरेषां च शेषिणां विनिवर्तनात्॥ ३२ ॥  
अनन्यार्हं स्वतो नित्यं प्रकृत्यादिविलक्षणम्।  
पञ्चविंशं चिदानन्दस्वरूपगुणसंयुतम्॥ ३३ ॥  
अहमर्थमणुं नित्यमात्मवर्गं निरूप्य च।  
तं च स्वानर्हतासिद्धेरहन्ताममतोज्झिता॥ ३४ ॥  
स्वरक्षणेऽप्यस्वतन्त्रं त्वद्रक्ष्यत्वनिरूपितम्।  
विज्ञाय त्वदुपायत्वादनन्यशरणं तथा॥ ३५ ॥  
नित्यनिःसीमनिस्सङ्ख्यविभूतीनामुपाश्रयम्।  
तदन्तर्यामिणं देवं नाथं नारायणं प्रति॥ ३६ ॥  
नित्यं सर्वत्र निखिलावस्थं निरवशेषतः।  
प्रीतिकारितकैङ्कर्यनिरतं चिन्तयाम्यहम्॥ ३७ ॥  
इत्थं चेतनसामान्यरूपान्तर्भावतः स्वतः।  
स्वात्मनोऽप्यनुसन्धानं तथैव विदधाम्यहम्॥ ३८ ॥  
अकारार्थार्थभूतोऽहमनन्यार्हो ऽचितः परः ।  
स्वार्थतारहितो नित्यमनन्यशरणस्तथा॥ ३९ ॥  
नारायणाय नाथाय किङ्करः स्यां निरन्तरम्।  
इति मन्त्रं स्वयाथात्म्यपरमेवानुसन्दधे॥ ४० ॥  
इत्थं प्रकाशितस्वात्मयाथात्म्यस्योचितामहम्।  
वृत्तिं प्रवृत्तिं निश्चित्य विदधामि द्वयेन ताम्॥ ४१ ॥  
त्वां श्रितां निखिलैस्सेव्यां श्रियं घटकभावतः।  
समाश्रित्य तया नित्यं युक्तं वात्सल्यसागरम्॥ ४२ ॥  
स्वामिनं शीलजलधिं सुलभं सुगमं तथा।  
सर्वज्ञं शक्तिसम्पन्नमाप्तकामञ्च शेषिणम्॥ ४३ ॥  
कारणं करुणापूर्णमशेषफलदायिनम्।  
त्वां विनिश्चित्य कल्याणनित्यमङ्गलरूपिणम्॥ ४४ ॥  
चरणौ तव सर्वात्मसाधारणशुभाश्रयौ।  
अरिष्टविनिवृत्त्यर्थमिष्टप्राप्यर्थमेव च॥ ४५ ॥  
उपायभावाच्छरणं प्रपद्येऽध्यवसायवान्।  
इयं प्रपत्तिविश्वासपूर्वकप्रार्थना मतिः॥ ४६ ॥  
तस्मान्ममापि मुख्यार्थप्रवृत्तिरियमित्यदः ।  
त्वमेवोपायभूतस्सन् मां पाहि करुणाकर॥ ४७ ॥  
सर्वातिशायिताकारं स्वरूपगुणसम्पदा।  
श्रिया नित्यं सहासीनां देवदेवं जगत्पतिम्॥ ४८ ॥  
भवन्तमनुभूयाहमाह्लादपरिबृंहितः।  
नित्यं सार्वत्रिकं सर्वावस्थं सर्वविधं तथा॥ ४९ ॥  
ऐश्वर्यकैवल्याकीर्णं त्वदानन्दाद्विलक्षणम्।  
लक्ष्मीभोगाद्विशिष्टं च कैङ्कर्यसुखमाप्नुयाम्॥ ५० ॥  
तत्र स्वार्थत्वसंभूतमहन्ताममतात्मकम्।  
प्रतिबन्धमशेषेण विनिवर्तय माधव ॥ ५१ ॥  
इत्थं द्वयार्थं संचित्य पूर्णप्रपदनात्मकम्।  
तत्र त्वदादरात्पुण्यं जाने श्लोकविधानतः॥ ५२ ॥  
अभीष्टोपायरूपेण साध्यानां चिरकालतः।  
स्वकर्मज्ञानभक्तीनां स्वरूपपरिशोधनात्॥ ५३ ॥  
स्वविलम्बाक्षमत्वेन स्वाकिञ्चन्यविरोधतः।  
स्वानुपायत्वनिष्कर्षात् सर्वं सन्त्यज्य दूरतः॥ ५४ ॥  
त्यागं स्वीकारविद्याङ्गं विनिश्चित्य च मानतः।  
त्वत्सारथ्ये स्थितत्वेन सुशीलं भक्तवत्सलम् ॥ ५५ ॥  
अनन्यापेक्षरूपं त्वमद्वितीयमनुत्तमम्।  
अरिष्टध्वंसने दक्षमुपायं परिचिन्तयन्॥ ५६ ॥  
मनोवाक्कायसम्पन्नगतित्रितयगोचरम्।  
वर्जनं सर्वभावेन कुरु विश्वासपूर्वकम्॥ ५७ ॥  
अहं स्वार्धं न सर्वात्मबन्धमोक्षविधिक्रमः।  
सार्वज्ञ्यसर्वशक्तित्वपूर्तिप्राप्तिदयोदधिः॥ ५८ ॥  
मयि निक्षिप्तकर्तव्यतन्त्रनिर्भरमुज्वलम्।  
त्वां प्रपत्तिक्रियामुद्रामुद्रितं मत्परायणम्॥ ५९ ॥  
पूर्वोत्तरारब्धाकारविभागेन विशेषितान्।  
निरस्तसाङ्ख्याद्दुर्मोचान्निखिलात् पापसंचयात्॥ ६० ॥  
मुक्तमेव करिष्यामि सङ्कल्पादेव मामकात्।  
कथं लभेतावस्थानं तमः समुदिते रवौ ॥ ६१ ॥  
तस्मादुपायसाध्यत्वदौष्कर्यात् त्वं विशेषतः।  
फलसिद्धिविलम्बाच्च न शोकं कर्तुमर्हसि ॥ ६२ ॥  
इत्थं पार्थ समुद्दिश्य विधानाच्चरमोदितात्।  
भवतो बहुमन्तव्यां प्रपत्तिमनुसन्दधे॥ ६३ ॥  
एतावन्तं सदा ध्यानमित्थं मां कृपया नयन्।  
शेषाध्वलेशनयनं त्वमेव कुरु माधव॥ ६४ ॥  
त्वत्स्वरूपगुणाकारविभूतिविषयां मतिम्।  
विशदीकृत्य तां देव भक्तिरूपां कुरुष्व मे॥ ६५ ॥  
परभक्तिं परज्ञानं परमां भक्तिसम्पदम्।  
आविष्कुरु ममात्यर्थमात्मधर्मत्वयोगतः॥ ६६ ॥  
पूर्वाघमुत्तराघञ्च समारब्धमघं तथा।  
त्वत्प्राप्तिरोधकं कृत्स्नं निःशेष परिहारय॥ ६७ ॥  
शरीरे दारपुत्रादौ वनक्षेत्रादिके तथा।  
सङ्गं दुर्मोचमखिलं सहसैव विनाशय॥ ६८ ॥  
त्वद्गुणानुभवास्वादरसिकेषु महात्मसु।  
त्वदीयेषु परं प्रेम त्वमेव परिवर्धय॥ ६९ ॥  
द्वयार्थगतवाक्चित्तं तापैस्त्रिभिरनाकुलम्।  
यावच्छरीरपातं मां कुरुष्व त्वं त्वदन्तिके॥ ७० ॥  
योऽसौ त्वयैव दत्तो मे व्यवसायमहोदयः।  
कुरुष्व निश्चलममुं यावत्प्राप्त्यनुवर्तनम्॥ ७१ ॥  
ततो देहावसाने च त्यक्तसर्वेतरस्पृहः ।  
त्वामेवातिप्रबुद्धस्सन् पश्येयं भगवन्नहम्॥ ७२ ॥  
अव्यक्तबुध्यहङ्कारज्ञानकर्माक्षमानसैः।  
स तन्मात्रमहाभूतैः परिकल्पितमादितः॥ ७३ ॥  
चर्मासृङ्मांसमेदोऽस्थिमज्जाशुक्लादिसंस्थितम्।  
तथा मूत्रपुरीषादिपूर्णं नित्यजुगुप्सितम्॥ ७४ ॥  
इदं शरीरं दुःखैकनिदानं परितप्य च।  
नाड्या शतातिशायिन्या मां निर्गमय देहतः॥ ७५ ॥  
वह्न्यहःशुक्लपक्षोदगयनाब्दानिलास्थितान्।  
मार्गास्तैस्सत्कृतो गत्वा भित्वा सूर्यस्य मण्डलम्॥ ७६ ॥  
चन्द्रविद्युज्जलेशेन्द्रप्रजापतिसुपूजितः ।  
अण्डमावृतिभेदांश्च व्यतिवर्त्य दशोत्तरान्॥ ७७ ॥  
अथ संख्याविहीनं तदव्यक्तमतिवर्तयन्।  
विरजाममृताकारां मां प्रापय महानदीम्॥ ७८  
कृत्वा सूक्ष्मशरीरस्य चिरसक्तस्य धूननम्।  
तस्माद्राहुविनिर्मुक्तचन्द्रसान्निभमण्डलम्॥ ७९ ॥  
तां नदीं मनसा तीर्य वैद्युतेनानुगच्छता।  
अमानवेन सहितं मां विभूतिं परां नय॥ ८० ॥  
तत्र स्वाभाविकाकारानवबोधादिकान् गुणान्।  
अनन्तानपरिच्छिन्नानसङ्ख्यान् मे प्रकाशय॥ ८१ ॥  
ततस्त्वप्राकृतं दिव्यं शुद्धसत्त्वप्रकाशकम्।  
पञ्चोपनिषदाकारं विग्रहं सुमनोहरम्॥ ८२ ॥  
प्रापय्य दिव्यामोदं ते रसं तेजः प्रवेश्य च।  
स्वस्वरूपाभिनिष्पत्त्या लब्धसाम्यं च मां कुरु॥ ८३ ॥  
ततश्चैरम्मदीयाख्ये तटाकेऽश्वत्थमूलतः।  
दिव्याप्सरोगणैः पञ्चशतसंख्यासमन्वितैः॥ ८४ ॥  
मालाचूर्णांजनक्षौमभूषाहस्तैरुपस्थितैः।  
ब्रह्मालङ्काररूपेण सादरं समलङ्कृतम्॥ ८५ ॥  
अभ्युत्थानार्थमायातैर्दिव्यजानपदैस्सुरैः।  
संघशस्समवेतैश्च सत्कृतं संभ्रमाकुलैः॥ ८६ ॥  
संसारनिरयादेवमुत्थाप्य करुणानिधे।  
मां त्वं गमय ते देव तद्विष्णोः परमं पदम्॥ ८७ ॥  
ततस्सूरिजनैदिव्यैर्वैकुण्ठपुरवासिभिः।  
राजमार्गगतं लाजपुष्पवृष्ट्यादितोषितम्॥ ८८ ॥  
दृष्ट्वा प्रणम्य चोत्थाय वैकुण्ठद्वारगोपुरम्।  
अन्तःप्रविष्टं पश्यन्तं धाम दिव्यमितस्ततः॥ ८९ ॥  
अथ मण्डपरत्नं तदानन्दपरिपूरितम्।  
महावकाशमाणिक्यस्तम्भसाहस्रशोभितम्॥ ९० ॥  
आरोप्य सूरिपरिषदन्तर्भावमहोदयम्।  
गमय त्वं त्वदीयं मां कृतकृत्यस्सुखी भवन्॥ ९१ ॥  
तत्र चाधारशक्त्यादिक्रमेण परिकल्पिते।  
धर्माद्यैस्सूरिभिस्तत्तत्पदगात्रमयात्मकैः॥ ९२ ॥  
निर्मिते निर्मले पीठे नानारत्नसमन्विते।  
शुभास्तरणसंयुक्ते सुन्दरेऽतिमनोहरे॥ ९३ ॥  
विलसद्दलसाहस्रपुण्डरीकाक्षिगोचरे।  
तत्कण्ठिकोपरितले तत्र चामीकरोज्वले॥ ९४ ॥  
अनन्तभोगपर्यंके विमले विस्तृतोच्छ्रिते।  
फणासहस्रमाणिक्यप्रभाचित्रवितानके॥ ९५ ॥  
आसीनमखिलस्यास्य स्वामिन्या जगतः स्वयम्।  
देव्या त्वदनपायिन्या श्रिया भूम्या च नीलया॥ ९६ ॥  
समेतं सच्चिदानन्दशान्तोदितदशात्मकम्।  
सन्मङ्गलगुणावासं सदैकाकारविग्रहम्॥ ९७ ॥  
लावण्यकान्तिमयुतायोयनादिगुणोदधिम्॥  
विश्वाधिराज्यपिशुनकिरीटमकुटोच्छ्रितैः॥ ९८॥  
सुस्निग्धनीलकुटिलैरलकैर्ललितालिकम्।  
सुविभक्तललाटास्थिमध्यपुण्डेन सेतुना॥ ९९ ॥  
आकर्णनासमालोलपुण्डरीकायतेक्षणम्।  
ऋजुनासमुखाघ्रातनिजश्यामोदसम्पदम्॥ १०० ॥  
अंसावलम्बिरत्नाढ्यकर्णिकामकरच्छविम्।  
निरस्तनिस्तुलाधिक्यदन्तमन्तस्स्मितोज्वलम् ॥ १०१ ॥  
शुद्धकोमलवत् स्वादुप्रवालसदृशाधरम्।  
प्रफुल्लगण्डफलकं कर्णपूरपरिष्कृतम्॥ १०२ ॥  
पद्यचन्द्रामृतसरःप्रस्पार्धमुखमण्डलम्।  
भ्रूक्षेपालोकितालापैर्भुवनाह्लादकारणम्॥ १०३ ॥  
ग्रैवेयभूषाविलसत्कम्बुबन्धुरकन्धरम्।  
उन्नतांसमुदारोरस्फारच्छ्रीवत्सकौस्तुभम् ॥ १०४ ॥  
उदग्रपरीवरोदारदीर्घबाहुचतुष्टयम्।  
हारकेयूरकटकैरंगुलीयैश्च शोभितम् ॥१०५॥  
भुजद्वयधृतोदग्रशंखचक्रविराजितम्।  
जानुप्रसारितभुजं पर्यंकन्यस्तबाहुकम्॥ १०६ ॥  
तनुमध्यं जगद्रक्षानिबद्धोदरबन्धनम्।  
नूतनाभिद्रदोदभूतविधिसूतिग्रहाम्बुजम् ॥ १०७ ॥  
कटीनिबद्धकाञ्चीकं कनकोज्वलवाससम्।  
रम्भेभहस्तकरभकान्तिचौर्यक्षमोरुकम्॥ १०८ ॥  
ककुद्मत्ककुदोदारजानुद्वितयशोभितम्।  
मनोज्ञजङ्घाद्वितयं महार्हमणिनूपुरम्॥ १०९ ॥  
शारदाम्भोजसदृशचरणद्वयसुन्दरम्।  
शरण्यं सर्वलोकानां चतुर्वर्गफलप्रदम्॥ ११० ॥  
अपौरुषेयवचसामभूमिं भक्तवत्सलम्।  
दुष्प्रापं विधिरुद्राद्यैः सुप्रापं भक्तिशालिभिः॥ १११ ॥  
शङ्खचक्रगदाखड्गशार्डाद्यैरायुधोत्तमैः।  
परीतं पुरुषाकारैरास्थानत्राणतत्परैः॥ ११२ ॥  
अनन्तविहगाधीशसेनान्याद्यैश्च सेवितः।  
गजाननाद्यैश्चण्डाद्यैः कुमुदाद्यैस्तथैव च॥ ११३ ॥  
अन्यैः परिजनैनित्येर्मुक्त गपरायणैः।  
पराङ्कुशाद्यैर्भक्तैरप्याचार्यस्समुपस्थितम्॥ ११४ ॥  
अवाप्तकामं लोकानामखिलानामधीश्वरम्।  
आत्मानुभवजानन्दादवाकीनमनादरम्॥ ११५ ॥  
भवन्तं तत्र दृष्ट्वैव प्रणमन् भवता स्वयम्।  
अङ्कमारोपितः प्रेम्णा भुजैरालिङ्गितस्तदा ॥ ११६ ॥  
आघातो मूर्ध्नि सस्नेहमात्रालोकाभिलक्षितः।  
शृणुयां सान्त्ववाक्यानि श्रोतृकर्णामृतानि ते॥ ११७ ॥  
ततः प्रणम्य पुरतः पाश्चयोस्त्वां तु पृष्ठतः।  
भक्तिरूपप्रबोधेन पश्यन् सह विभूतिभिः ॥ ११८ ॥  
सर्वत्र प्रसृतालादहठात्कारेण कारितः।  
त्वरमाणस्सदा कुर्यां कैङ्कर्याण्यखिलान्यहम्॥ ११९ ॥  
एकधा दशधा चैव शतधा च सहस्रधा।  
अनन्तधा स्वयंकल्पादात्तकिङ्करविग्रहः॥ १२० ॥  
यथा द्रव्येषु लोकेषु तथा त्वां दययाश्रितम्।  
इमान् लोकान् कामभोगः कामरूप्यनुसञ्चरन्॥ १२१ ॥  
सर्वदा दूरविध्वस्तदुःखलेशलवांशकः।  
गुणानुभवजप्रीत्या कुर्यां दास्यमशेषतः॥ १२२ ॥  
यथा शेषञ्च गरुडं सुमित्रातनयं तथा।  
कुरुष्व मामनुचरं दययैव दयानिधे॥ १२३ ॥  
आत्मान्तरात्मरूपेण स्थितं चानुभवन् सदा।  
भवन्तमनुवर्तय स्वच्छन्दानुगतात्मकः॥ १२४ ॥  
पश्यन् नमन् समुत्तिष्ठन् प्रवृद्धप्रणयो भवन्।  
स्तुवन् नृत्यन् प्रमोदेन भवेयं भवदन्तिके॥ १२५ ॥  
यावदात्मकमानन्दान् साम गायन् सहामरैः।  
आशिषीय श्रिया साधं भवन्तमपि निर्विशन्॥ १२६ ॥  
इत्थं त्वत्सन्निधौ वाचमुक्तां मम दयानिधे ।  
सत्यां कुरुष्व दयया तथा तत्प्रतिपादनात्॥ १२७ ॥  
सौम्यजामातृमुनिना सम्यग्दृष्टामिमां सदा।  
अध्यात्मविषयां चिन्तां परिचिन्वन् भवेत् सुखी ॥ १२८ ॥*

***अस्मद्विधपरित्राणप्रेमप्रद्राणमानसम्।  
वादिकेसरिणं वन्दे सौम्यजामातरं मुनिम्॥***

***अध्यात्मचिन्ताग्रन्थः समाप्तः ॥***

****

