+++
title = "तत्त्व-दीप-सङ्ग्रहः"
+++

श्रीमते रामानुजाय नमः ।  
श्रीवादिकेसरिसौम्यजामातृमुनिविरचिता  
तत्त्वदीपसंग्रहकारिका ॥

## मूलमन्त्रप्रकरणम्
अथ मूलमन्त्रप्रकरणम् ।

अस्मद्गुरुमुखान्सर्वानभिवन्द्य गुरून् क्रमात्।  
आद्यं लक्ष्मीपतिं देवमाश्रये परमं गुरुम्॥१॥  
अस्मद्गुरुदयायातयतीन्द्राङ्गीक्रियान्वयः।  
लभेय लब्धविज्ञानो लक्ष्मीपतिपदद्वयम्॥ २ ॥  
सद्गुरुस्नेहवर्त्यन्तस्फुरितस्य विधीयते।  
संविवेत्तुं रहस्यार्थं तत्त्वदीपस्य सङ्ग्रहः॥ ३ ॥  
मूलमष्टाक्षरं मन्त्रं मन्त्ररत्नं दयाह्वयम्।  
चरमश्लोक एतस्तु रहस्यत्रितयं विदुः॥ ४ ॥  
तत्रादौ मूलमन्त्रार्थो यथावदनुवर्ण्यते।  
स्वस्वरूपावबोधार्थं तत्त्वयाथात्म्यचिन्तकैः॥ ५ ॥  
सप्रकारस्वरूपोक्तिसामर्थ्यान्मूलमन्त्रतः।  
तत्त्वस्वरूपयाथात्म्यं वर्ण्यते तत्त्वदर्शिभिः॥ ६ ॥  
निर्मलज्ञाननिर्वाणस्वरूपश्चेतनस्स्मृतः।  
नित्यं ज्ञातृत्वकर्तृत्वभोक्तृत्वनिजधर्मभाक् ॥ ७ ॥  
सोऽयं भगवदायत्तस्वरूपस्थितिवृत्तिकः।  
तत्प्रकारतया सिध्दतच्छेषत्वस्वरूपवान्॥ ८ ॥  
तद्दास्यैकरतिर्नित्यं तदेकानुभवप्रियः ।  
तद्भोगजनितानन्दनित्ययोग्यः पुमानसौ॥ ९ ॥  
तथाप्यनादिस्सृष्टैरविद्याकर्मवासना-  
रुचिप्रकृतिबन्धैश्चेत्येतैर्बीजांकुरक्रमः॥ १० ॥  
स्वस्वरूपतिरोधानाहंमानेन दूषितः।  
अर्थकामाभिभूतोऽयमुन्मत्तश्ववृत्तिकः॥ ११ ॥  
तदेकशेषमात्मानं तदेकशरणं तथा।  
तदेकभोगं मन्त्रोऽयं प्रब्रवीति पदक्रमात्॥ १२ ॥  
तस्माच्छेषं शरण्यञ्च भोग्यं च भगवानिति।  
ज्ञानान्निहन्यते ज्ञानमहंकारार्थकामजम्॥ १३ ॥  
एवं ज्ञातृत्वकर्तृत्वभोक्तृत्वमपि चात्मनः।  
परायत्तमिति प्रोक्तमिति मन्त्रार्थसङ्ग्रहः॥ १४ ॥  
ऋष्यादिकं च माहात्म्यं तत्त्वदीपेऽस्य वर्णितम्।  
अर्थमात्रन्त्विदं तत्र सुग्रहत्वाय कथ्यते॥ १५ ॥  
तत्राद्याक्षर ओङ्कारस्त्यक्षरः श्रुतिचोदितः।  
अकारश्चाप्युकारश्च मकारश्च तथा स्मृतः॥ १६ ॥  
अकारस्सर्ववर्णादिः कारणत्वस्य वाचकः।  
यत एव त्वकारो वै सर्वा वागिति च श्रुतिः॥ १७ ॥  
समानत्वादिति ब्रह्मेत्यस्य ब्रह्माभिधानता।  
श्रूयते ब्रह्मणश्चापि जगज्जन्मादिलक्षणम्॥ १८ ॥  
तस्मात् समस्तशब्दादेरकारस्य स्वभावतः।  
समस्तकारणब्रह्मवाचित्वमुपपद्यते॥ १९ ॥  
एतेन कारणत्वेन ह्युपादानत्वमिष्यते।  
वाच्यवाचकयोस्सर्वप्रकृतित्वप्रसिद्धितः ॥ २० ॥  
'तस्य प्रकृतिलीनस्येत्यकारस्य च तच्छ्रुतम्।  
'प्रकृतिश्चेति सूत्रेण ब्रह्मणश्चोपपादितम्॥ २१ ॥  
एवञ्च सत्युपादानं लयस्थानञ्च गम्यते।  
'इदमग्रे सदेवासीदेकमित्यादिवाक्यतः॥ २२ ॥  
किञ्चावधातोः कर्र्त्रथक्विबुत्पादनरूपतः।  
व्याकृतोऽयमकारोऽत्र सर्वरक्षकवाचकः॥ २३ ॥  
एवं ब्रह्म जगज्जन्मलयस्थेमादिकारणम्।  
विष्णुरेवेति च प्राहुरकारो विष्णुवाचकः ॥ २४ ॥  
चतुर्थ्यर्थं तथा चास्य पदत्वं विद्यते ततः।  
तादार्थ्ये प्रतिसम्बन्धिशेषिवाचकता मता॥ २५ ॥  
तस्माद्विष्णुः परं ब्रह्म शेषीति प्रतिपादितः।  
तस्य सर्वातिशयित्वं लक्ष्मीशत्वेन लक्ष्यते॥ २६ ॥  
गुणसिद्धिनयाल्लक्ष्म्याः स्वरूपान्तर्गततत्त्वतः।  
स्वरूपवाचिशब्दान्तर्भावसंस्थानजातिवत्॥ २७ ॥  
एवमक्षररूपेण कारणत्वमिहोदितम्।  
रक्षकत्वञ्च धात्वर्थाच्छेषित्वं पदरूपतः॥ २८ ॥  
श्रीशत्वं वाच्यशक्त्या च युज्यते परमात्मनः।  
तमुद्दिश्यात्मपारार्थ्यं विभक्त्या परिकीर्त्यते॥ २९ ॥  
विभक्तेश्च चतुर्थीत्वं श्रुत्यैव प्रतिपादितम्।  
'त्वं ब्रह्मणेऽस्मै महसे युजीते’ति विधानतः॥ ३० ॥  
इत्थं परस्योपायत्वमुपेयत्वं च सूचितम्।  
सकारणत्वाद्रक्षित्वाच्छेषित्वाच्छ्रीपतित्वतः॥ ३१ ॥  
रक्षकत्वमुपायत्वमर्थ्यपेक्षाविशेषितम्।  
अभीष्टार्थनिदानत्वात् कारणत्वं तदन्वितम्॥ ३२ ।  
शेषित्वमेवोपेयत्वं किञ्चित्कार्यत्वरूपतः।  
श्रीशत्वं सर्वथोत्कर्षादुपेयत्वमपूरयत्॥ ३३ ॥  
एवंरूपः परश्शेषी तस्मै पारार्थ्यवान् पुमान्।  
अनन्यार्हस्वभावोऽयमित्युकारेण वर्ण्यते॥ ३४  
'तदेव भूतं तदु भव्यमिति स्थानमानतः।  
अवधारणरूपत्वमुकारस्य प्रमीयते॥ ३५ ॥  
ततः परमशेषित्वमनन्याश्रयमित्यतः।  
शेषत्वञ्चाप्यनन्यार्हमित्येतदवधार्यते॥ ३६ ॥  
तस्मात् सामान्यशास्त्रोक्तमन्यशेषत्वमात्मनः।  
निरुपाधिकशेषस्य कर्मोपाधि निवार्यते॥ ३७ ॥  
एवं सत्यपृथक्सिद्धप्रकारत्वं निरूपितम्।  
आत्मनः परशेषत्वमित्युकारेण निश्चितम्॥ ३८ ॥  
मकारेणोच्यतेऽथात्मा पञ्चविंशाक्षरेण वै।  
'पञ्चविंशक आत्मेति श्रुतं त्वक्षरसंख्यया॥ ३९ ॥  
पृथिव्यादिप्रकृत्यन्तात् परः पुरुषः स्मृतः।  
चतुर्विंशतिसंख्यातात् तत्त्वराशेर्विविच्यते॥ ४० ॥  
मनधातोश्च कर्त्रर्थ उप्रत्ययटिलोपतः।  
व्युत्पन्नोऽत्र मकारोऽयं ज्ञातृवाचक इष्यते॥ ४१ ॥  
ज्ञातृस्वरूपवाचित्वात् स्वसंवेद्यत्वमुच्यते।  
ज्ञातुर्ज्ञानाविलोपेन नित्यत्वं चापि लक्ष्यते॥ ४२ ॥  
ज्ञानाश्रयस्वभावत्वात् अहंबुद्ध्यादिगोचरः।  
आत्मा मोक्षदशायामप्यहमन्नमिति श्रुतेः॥ ४३ ॥  
माङ्-मान इति धातोश्च व्युत्पत्त्या मानवत्त्वतः।  
एवं शेषत्वधर्मीति प्राधान्येनोक्तमात्मनः॥ ४४ ॥  
स्वरूपमुचितो यत्र तत्पारार्थ्योपलक्षितम्।  
प्रकृत्याद्यतिरेकादप्यादौ पारार्थ्यमात्मनः॥ ४५ ॥  
प्रधानत्वेन विज्ञेयं ज्ञातुः स्वोज्जीवनार्थतः ।  
एवं दास्यस्वरूपत्वेऽप्यन्यथाप्रतिपत्तितः॥ ४६ ॥  
सर्वपापनिदानन्तत् आत्मापहरणं भवेत्।  
प्रायश्चित्तञ्च तस्यैतदीश्वरेणान्तरात्मना॥ ४७ ॥  
अविवादात्मकं दास्यं न गङ्गाकुरुसङ्गमः।  
इदं शेषत्वविज्ञानं पुण्यकर्मात्मकं मतम्॥ ४८ ॥  
'स सन् यज' इति श्रुत्या यजनत्वप्रसिद्धितः।  
ज्ञातव्यं ज्ञानमेवैतमिदमेवाप्युपासनम्॥ ४९ ॥  
तत्रोत्तमैक्यमन्त्रोक्तं शेषत्वमपृथग्भवम्।  
न्यासरूपमिदं ज्ञानं युंजीतेति नियोगतः॥ ५० ॥  
अविभागमिदं दृष्टं दास्यमाविष्कृतं फलम्।  
एवं सर्वाधिकं विष्णुं प्रत्यनान्यार्हलक्षणम्॥ ५१ ॥  
शेषभूतोऽयमात्मेति वाक्यार्थः प्रणवोदितः।  
अथ वायमुकारोऽत्र लक्ष्मीवाचक इष्यते॥ ५२ ॥  
उद्धृता विष्णुना लक्ष्मीरुकारेणेति वाक्यतः।  
तथावधारणत्वार्थमहिष्यादिपदक्रमात्॥ ५३ ॥  
तत्रापि मिथुनस्यैव शेष आत्मेति सुस्थितम्।  
प्रणवो भगवद्वाची प्राधान्यादर्थसंभवात्॥ ५४ ॥  
शब्दतस्त्वात्मवाची स्यात् राजपुरुषशब्दवत्।  
एवं स्वतः परार्थस्य स्वार्थत्वं दोषसम्भवम् ॥ ५५ ॥  
परार्थ्यप्रतिबन्धित्वान्नमसात्र निवार्यते।  
हेयोपादेयविज्ञानमूलं ज्ञातृत्वमात्मनः॥ ५६ ॥  
तत्तत्प्रहाणोपादानचिकीर्षाकर्तृताश्रिया।  
कर्तृत्वञ्च श्रिया सिद्धौ स्वातन्त्र्यमनुशासनात्॥ ५७ ॥  
'कर्ता शास्त्रार्थवत्त्वादि’त्यात्मनस्तच्च सूत्रितम्।  
शक्तस्स एव शास्त्रेषु कर्तृत्वेन नियुज्यते॥ ५८ ॥  
तस्मात् स्वातन्त्र्यरूपस्य कथं शेषत्वमात्मनः।  
इत्याशङ्कानिवृत्त्यर्थं स्वाधीनस्वार्थकर्तृताम्॥ ५९ ॥  
व्युदस्यति नमश्शब्दस्तादर्थ्यस्थैर्यमावहन्।  
म इत्यनेन षष्ट्यन्तमकारव्यञ्जनेन वै॥ ६० ॥  
ममत्वमहमर्थस्य न ज्ञातुर्नास्ति नोच्यते।  
ममत्वमेव स्वार्थत्वमात्मात्मीयान्वयाद्द्विधा॥ ६१ ॥  
तच्चाहङ्कारममतारूपमत्र निरस्यते।  
न मह्यमिति वक्तव्ये न ममेत्युक्तिरिष्यते॥ ६२ ॥  
षष्ट्यास्सम्बन्धसामान्यवाचित्वात् स्वार्थता भवेत्।  
एवं निषिध्य स्वार्थत्वस्वातन्त्रस्वत्वधीमयम्॥ ६३ ॥  
पारार्थ्यमेव प्रकृतं स्थापितं नमसात्मनः।  
अतः कर्तृत्वमत्रास्य परायत्तमिति स्थितम्॥ ६४ ॥  
'परात्तु तच्छुते’रित्यत्रार्थे सूत्रोपपादनात्।  
तथाविधिनिषेधेषु वैयर्थ्यं तन्न संभवम्॥ ६५ ॥  
‘कृतप्रयत्नापेक्षं त्वित्यान्मनः प्रतिपादितम्।  
इत्थं स्वार्थत्ववैधुर्यादस्याभीष्टार्थकारकः॥ ६६ ॥  
परमात्मेत्यतस्तस्य ह्युपायत्वं च गम्यते।  
उपायाद्यधिकारार्थमाकिञ्चन्यमपेक्षितम्॥ ६७ ॥  
स्वरक्षणक्रियात्यागादत्रेव समुदीरितम्।  
स्वरक्षणक्रियात्यागादत्रैव समुदीरितम्॥ ६८ ॥  
त्यागोऽयममृतस्यैष सेतुश्रुत्येव दर्शितः।  
'त्यागश्च न्यासपर्याय इति शास्त्रसमीरितः॥ ६९ ॥  
अतः स्वस्य स्वसंरक्षानन्वयप्रतिपादनात्।  
स्वप्रवृत्तिनिवृत्त्यात्मपत्तिः प्रतिपादिता॥ ७० ॥  
शरण्यवर्जनाकारनमनं शरणागतिः।  
अन्तोऽस्य चानुकूलादि षडङ्गं शास्त्रदर्शितम्॥ ७१ ॥  
अथ वोपायमात्मेशं ते न्यासात्मकं नमः।  
शास्त्रे तथैवादेशाच्च न्यासो ब्रह्मेति च श्रुतेः॥ ७२ ॥  
अनादिपरमेशो यरशक्तिमानच्युतः प्रभुः।  
स्वप्राप्तये प्रधानोऽयं पन्था नमननामवान्॥ ७३ ॥  
इत्येवं नमसरशास्त्रं परमार्थं प्रदर्शयन्।  
नावसथयोपायभूतस्य नमस्त्वं समुपादितम्॥ ७४ ॥  
शब्दतश्चार्थतश्चैवं नमसा प्रतिपादितम् ।  
अनन्योपायरूपत्वमनन्याङ्गस्य चात्मनः॥ ७५ ॥  
स्वरूपस्यानुरूपत्वात् भक्तेरप्यत्र सूचनम् ।  
यतेर्नमस्कुर्वित्यस्य भजनत्वविधानतः॥ ७६ ॥  
तथाप्ययं नमश्शब्दः प्रपत्तिप्रतिपादकः।  
अनन्योपायतार्थत्वादात्मन्यासोक्तितोऽपि च॥ ७७ ।  
अथोक्तार्थपरार्थत्वयुक्तये चरमं पदम्।  
शरीरात्मत्वसम्बन्धं प्राहात्मपरमात्मनोः ॥ ७८ ॥  
तत्र नारायणपदं समस्तत्वात् पदद्वयम्।  
प्रोक्तं नारपदं तत्र नरसंघातवाचकम्॥ ७९ ॥  
रि-क्षयेति क्षयार्थस्य उप्रत्ययटिलोपतः।  
र इत्युक्त क्षयिष्ण्वर्थं निषेधो नेति चोच्यते॥ ८० ॥  
नित्याक्षरात्मा तु नरो नारस्तत्सङ्घ उच्यते।  
सङ्घाश्च बहवो बद्ध-नित्य-मुक्तविभागतः॥ ८१ ॥  
इण्-धातोरय-धातोर्वा ल्युटोऽनादेशतोऽयनम्।  
कर्मत्वकरणत्वोक्त्या प्राप्यं प्रापकमिष्यते॥ ८२ ॥  
अयनं वासवाचित्वादाधारस्य च वाचकम्।  
आधाराधेयनैयत्यमात्मदेहत्वलक्षणम्॥ ८३ ॥  
एवं नारायणस्त्वात्मा सर्वेषामात्मनां सदा।  
सर्वप्रकारप्राप्यश्च प्रापकश्चेत्युदीरितः॥ ८४ ॥  
मातृपितृगृहक्षेत्रदारपुत्रधनादिकः॥  
स्वर्गाद्याश्च तथा मोक्षः पुमर्थः प्राप्य ईरितः॥ ८५ ॥  
साङ्गोपबृंहणं न्यायवेदार्थज्ञानपूर्वकः।  
कर्मधीभजनं न्यासप्रमुखप्रापकस्तथा॥ ८६ ॥  
सर्वात्मकस्सदा साक्षात् स एव भगवानिति।  
सर्वशास्त्रार्थनिष्कर्षो नारायणपदोदितः॥ ८७ ॥  
समासस्योत्तरपदप्रधानत्वान्नपुंसकम्।  
पदं तत्पुरुषत्वे स्यादिति नात्र विचार्यता॥ ८८ ॥  
'करणाधिकरणयोश्चेति सूत्रानुशासनम्।  
सञ्ज्ञारूपपदस्यास्य सञ्ज्ञी लिङ्गिप्रसिद्धितः॥ ८९ ॥  
एवं तत्पुरुषत्वेऽपि पुंलिङ्गत्वोपपत्तितः।  
नाराणामयनत्वाच्च नारायण इति स्मृतः ॥ ९० ॥  
अथ वा नारशब्देन कार्यजातमुदीर्यते।  
नरजातपदार्थानां नारत्वप्रतिपादनात्॥ ९१ ॥  
नारा एवायनं वासो यस्य नारायणस्तु सः।  
इति व्युत्पत्तितस्तस्य तदन्तर्वर्तितोदिता॥ ९२ ॥  
'तत्सृष्ट्वा च तदेवानुप्राविशं'च्च ततः परम्।  
'सच्च त्यच्चाभवच्चेत्याद्युक्तार्थो ऽत्रावगम्यते॥ ९३ ॥  
तद्भावस्तु तदात्मत्वात्तद्रूपवचनान्वयात्।  
यतस्तेषां शरीरत्वं तस्यात्मत्वमपि श्रुतम्॥ ९४ ॥  
अत्र नारायणपदं नारशब्द इतीष्यते।  
पर्यायेण प्रयुक्तोऽपि 'जह्नुर्नारायणो नरः ॥ ९५ ॥  
नरशब्दोऽर्थवाचित्वादविकारत्ववाचकः।  
उपादानादिभावेऽपि ब्रह्मणः परमात्मनः ॥ ९६ ॥  
एवं विकारदूरत्वात् व्याप्यादिगुणवैभवात्।  
परस्योभयलिङ्गत्वं सर्वात्मत्वेन दृश्यते॥ ९७ ॥  
अतो नारायणस्साक्षाज्जगज्जन्मादिकारणम्।  
श्रुत्यादिषु स एवैको न बह्मा न च शंकरः ॥ ९८ ॥  
उपादाननिमित्तैक्यादस्य ब्रह्मादिरूपतः।  
सृष्ट्यादिकारणं तत्तत् कर्मत्वाच्चोपपद्यते॥ ९९ ॥  
कारणत्वमकारोक्तं शेषित्वस्योपपादनम्।  
आ व्याप्त्यर्थमुदितं पौनरुक्त्यमतो न च ॥ १०० ॥  
समासद्वयतश्चैवं व्युत्पत्तिरुपपादिता।  
व्याप्यैकदेशतात्पर्यवचनार्थानुसारतः॥ १०१ ॥  
चेतनाश्रयरूपत्वमात्रं तत्पुरुषोदितम्।  
कार्यमात्रशरीरत्वं बहुव्रीहौ च दर्शितम्॥ १०२ ॥  
तथा नारायणपदं समस्तेष्वपि वस्तुषु।  
अन्तर्बहिश्च व्याप्तिश्च संज्ञात्वेन श्रुतीरितम्॥ १०३ ॥  
तत्र नारपदं नित्यवस्तुसंघाभिधायकम्।  
स्वतः प्रवाहतश्चेति नित्यत्वञ्च द्विधोदिते॥ १०४ ॥  
नित्यानामपि वस्तूनां नित्येष्टत्वात् परात्मना।  
तद्गुणादिवदेवेह नित्यत्वमवगम्यते॥ १०५ ॥  
अपृथक्सिद्धरूपेण नित्यं तत्पारतन्त्र्यतः।  
परैकायत्तरूपत्वं नित्यानां श्रूयते परम्॥ १०६ ॥  
परस्य गुणरूपे च भूषणान्यायुधानि च।  
पत्न्यः परिजनस्थानमिति भोगविभूतयः ॥ १०७ ॥  
विमोचकरणं कालः क्षेत्रज्ञः पुरुषस्तथा।  
स्वतो नित्यमिदं संर्व प्रवाहेणान्यनित्यता॥ १०८ ॥  
महानहंकृतिश्चैव पञ्चतन्मात्रकं तथा।  
एकादशेन्द्रियं पञ्च भूतान्यण्डञ्च तद्भवम्॥ १०९ ॥  
तदन्तर्वस्तुजातं यदण्डान्तरशतं च यत्।  
संर्व नारपदेनोक्तमिति शास्त्रविदां मतम्॥ ११० ॥  
अथ वा नरसम्बन्धि नारमित्यभिधीयते।  
नरश्च भगवान्नित्यो नाराश्चिदचिदात्मकाः॥ १११ ॥  
यस्यायनं ते तेषां य इति व्युत्पत्तिभेदतः।  
अन्तर्बहिश्चेत्यत्रोक्तं व्याप्तिद्वयमुदीर्यते॥ ११२ ॥  
तत्रान्तर्व्याप्तितस्तस्य नियन्तुः परमात्मनः ।  
सर्ववस्तुशरीरत्वं सिद्धं सर्वान्तरात्मनः ॥ ११३ ॥  
बहिर्व्याप्तेरनन्तस्य स्वरूपाल्पांशलेशतः।  
सर्वाधारत्वरूपेण महार्थातिशयः स्पुटः ॥ ११४ ॥  
एवं व्याप्तिद्वयाकारः श्रूयते परमात्मनः।  
'अणोरणीयान् महतो महीयानिति वाक्यतः ॥ ११५ ॥  
नारायणस्य सर्वेषामणीयस्त्वमणीयसाम्।  
समस्तानां महिष्ठानां महिष्ठत्वमपि श्रुतम्॥ ११६ ॥  
तस्मानारायणः साक्षादचितां च चितामपि।  
अन्तरात्मा च सर्वेषामाधारश्चोपपादितः॥ ११७ ॥  
नारायणपदस्यास्य प्रोक्तोऽयं योजनाक्रमः।  
व्याप्यसंकोचवृत्त्यैव पूर्णार्थप्रतिपादकः ॥ ११८ ॥  
वासुदेवपदे व्यक्तं व्याप्तिद्वयमिदं समम्।  
तत्र चाध्याहृतं व्याप्यमत्र नारपदोदितम्॥ ११९ ॥  
पुरुषोत्तमशब्दश्च समानार्थे ऽवगम्यते।  
क्षराक्षरोभयव्याप्तिभृतिस्वाम्यादिकस्तथा॥ १२० ॥  
एवं समस्तशब्दानां परतत्त्वाभिधायिनाम्।  
नारायणपरत्वञ्च वेदान्तेषु नियम्यते॥ १२१ ॥  
प्रणवेन प्रतिज्ञातं परशेषत्वमात्मना।  
तसिद्ध्यै स्वार्थताभावो नमसा प्रतिपादितः॥ १२२ ॥  
तस्योपपत्तये ज्ञातुः परमात्मशरीरता।  
नारायणपदेनोक्ता तत्पारार्थ्यैकलक्षणा॥ १२३ ॥  
तस्मात्परैकशेषत्वं स्वरूपमिति चात्मनः।  
उक्तं निगमयत्यत्र तादर्थ्यप्रत्ययः स्कुटम्॥ १२४ ॥  
अतः पारार्थ्यसिद्ध्यर्थं ज्ञातुः स्वार्थत्ववारणम्।  
युक्तं परशरीरत्वात्ततस्तच्छेषता स्थिता ॥ १२५ ॥  
प्रथमेन स्वरूपस्य मध्यमेन स्थितेरपि।  
चरमेण पदेनोक्ता प्रवृत्तेश्च तदर्थता ॥ १२६ ॥  
स्वरूपस्थितिवृत्तीनामेवं तादर्थ्ययसंभवात्।  
तदर्थवृत्तिरूपं तत् कैंकर्यं प्रत्ययोदितम् ॥ १२७ ॥  
सर्वदा सर्वदेशेषु सर्वावस्थासु सर्वथा।  
तत्कैंकर्यैकभागत्वमात्मनश्शास्त्रदर्शितम्॥ १२८ ॥  
भोक्तृभोग्यार्थनित्यत्वादत्र भोगस्य नित्यता।  
असङ्कोचपरिच्छेदात् सर्वत्र च समन्वयः॥ १२९ ॥  
अपृथक्सिद्धरूपत्वात् सर्वावस्थात्वसंभवः।  
सर्वप्रकारसम्बन्धात् सिध्दस्सर्वविधान्वयः॥ १३० ॥  
एवं ज्ञातृत्वकर्तृत्वभोक्तृत्वमपि चात्मनः।  
परायत्तमिति प्रोक्तं क्रमादत्र पदत्रये॥ १३१ ॥  
साक्षाद्भोक्ता परश्शेषी शेषस्य ज्ञातृतान्वयात्।  
कर्तृत्ववत्तदायत्तं भोक्तृत्वमपि च स्थितम्॥ १३२ ॥  
भोग्यत्वादन्नभूतोऽहं मामदन्तं विपश्चितम्।  
अत्तीति मुक्तस्यान्नत्वमन्नादत्वञ्च गीयते॥ १३३ ॥  
तस्मादनन्यशेषोऽयमनन्यशरणस्तथा।  
अनन्यभोगश्चात्मेति पदत्रयसमीरितम्॥ १३४ ॥  
अतश्शेषी शरण्यश्च भोग्यश्च भगवानिति।  
ज्ञानादपास्तमज्ञानमहङ्कारार्थकामनम्॥ १३५ ॥  
एवं प्रकारसम्पन्नं मन्त्रेणानेन कृत्स्नशः।  
आत्मस्वरूपयाथात्म्यं सामान्येनोपवर्णितम्॥ १३६ ॥  
स्वानुसन्धानरूपत्वं मन्त्रस्यास्य यदीष्यते।  
तदा नारायणायैव स्यामिति प्रार्थना मता॥ १३७ ॥  
सर्वावस्थोचिताशेषशेषतैकरतिस्तव।  
भवेयमिति कैंकर्यप्रार्थनावचनोदयात्॥ १३८ ॥  
स्वांशशब्दार्थसंसर्गसिध्दवाक्यार्थबोधनात्।  
पदत्रयस्य प्रत्येकं वाक्यत्वे संभवत्यपि॥ १३९ ॥  
वाक्यैकवाक्यन्यायेन परस्परसमन्वयात्।  
अत्रावान्तरवाक्यत्वे नैकवाक्यत्वमिष्यते॥ १४० ॥  
परस्पराश्रयो वा स्यात् सर्वत्रान्योऽन्यदास्यतः।  
इत्याशङ्का न कर्तव्या विषयस्य व्यवस्थितेः॥ १४१ ॥  
शेषत्वमनुसन्धेयं स्वासाधारणमात्मनः।  
शेषित्वं स्वेतराशेषतदीयाश्रयमित्यतः॥ १४२ ॥  
एवं प्रत्येकतस्सिध्देर्न विरोधादिसंभवः।  
तस्मात्तदीयशेषत्वमुपपन्नतरं भवेत्॥ १४३ ॥  
अनन्यशेषतायुक्तमाकारत्रयमात्मनः।  
शेषित्वादिपराकारत्रितयप्रतियोगिकम् ॥ १४४ ॥  
तथा तदीयपारार्थ्ये ऽप्याकारत्रयमिष्यते।  
शेषिणश्च शरण्याश्च प्राप्याश्चानेन ते मताः॥ १४५ ॥  
एतेषामिदमाकारत्रयञ्चात्रावगम्यते।  
तत्तदाकारसंयुक्तपराशक्तिप्रभावता ॥ १४६ ॥  
अतः पदत्रयप्रोक्तमाकारत्रयमात्मनः।  
तदीयान्वयपर्यन्तमित्येतत् प्रतिपादितम् ॥ १४७ ॥  
एकवाक्यत्वपक्षेऽपि विशिष्टविषयत्वतः।  
तदीयान्वयपर्यन्ततच्छेषत्वपरं नमः ॥ १४८ ॥  
तस्मादितरसंसृष्टजनसंसर्गवर्जितम्।  
तदीयदास्यं तत्त्वज्ञैः मन्त्रतात्पर्यमीरितम्॥ १४९ ॥

  
सौम्यजामातृमुनिना गुरुस्नेहदशान्वयात्।  
विहितो मूलमन्त्रार्थस्तत्त्वदीपस्य संग्रहः॥ १५० ॥

इति तत्त्वदीपसंग्रहकारिकायां मूलमन्त्रप्रकरणं समाप्तम्।  

## द्वयप्रकरणम्
अथ द्वयप्रकरणम्।

अथाष्टाक्षरमन्त्रार्थतत्त्वयाथात्म्यवेदिनः।  
हितः प्रपदनाकारो द्वयार्थस्संप्रदर्श्यते॥१॥  
उपायोपेययाथात्म्यप्रत्ययानुपुरस्सरात्।  
तत्तद्वरणनिक्षेपरूपार्थद्वयबोधनात्॥ २ ॥  
वाक्यद्वयात्मकत्वाच्च द्वयमित्युच्यते  बुधैः।  
तदिदं मन्त्ररत्नं तु नाम पौराणिका जगुः॥ ३ ॥  
खिले च कठवल्यादावखिले तन्त्रविस्तरे।  
पाद्मादिके पुराणे च द्वयं तत्त्वेन वर्ण्यते॥ ४ ॥  
उपायवरणं पूर्ववाक्येन प्रतिपाद्यते।  
उत्तरेण फलेच्छाद्यवियुक्तात्मसमर्पणम्॥ ५ ॥  
पूर्वत्र वाक्ये प्रथमं समस्तत्रिपदं पदम्।  
तत्र श्रीमत्पदं त्वाद्यं प्रकृतिप्रत्ययात्मकम्॥६॥  
श्रीरिति प्रथमं नाम लक्ष्म्यास्तन्निर्वचक्रमैः।  
तत्स्वभावविशेषाणां यथार्थ्यमवगम्यते॥ ७ ॥  
श्रयन्ती वैष्णवं भावं श्रीयमाणाखिलैर्जनेः।  
शृण्वती तदपेक्षोक्तीः श्रावयन्ती च ताः परम्॥ ८ ॥  
शृणाति निखिलान् दोषान् शृणाति च गुणैर्जगत्।  
इत्यादिभिर्निरुता या सा श्रीरिति निगद्यते॥९॥  
तस्याः पुरुषकारत्वादीश्वराश्रयणे नृणाम्।  
एते स्वभावा विज्ञेया घटकत्वोपयोगिनः॥ १० ॥  
'अस्येशाना जगतो विष्णुपत्नीति च श्रुता।  
लक्ष्मीरुभयसंबन्धाद् घटकत्वोचिता मता॥ ११ ॥  
वात्सल्यगुणतः श्रुत्वा स्वार्थ्यपेक्षावचःक्रमम्।  
स्वप्रेयसे च विज्ञाप्य वाल्लभ्याद्घटयत्यसो॥ १२ ॥  
शरण्याश्रयणी पुंसां संशयादिव्युदस्य च।  
विज्ञानव्यवसायादि करोति कमलालया॥१३॥  
एवं कार्यकरत्वेन बहुव्युत्पत्तिभेदतः॥  
लक्ष्म्याः पुरुषकारत्वं श्रीशब्देनोपपादितम्॥ १४ ॥  
मतुपा प्रत्ययेनास्या नित्यसंयोग उच्यते।  
स्वप्रेयसा शरण्येन शरणार्थ्युपकारकः ॥ १५ ॥  
अनेन क्षणभंगिन्या रुचेरौत्पत्तिकक्षणे।  
शरण्याश्रयणौचित्यं तत्सान्निध्येन दर्शितम्॥ १६ ॥  
उदधेरिव च स्थैर्यं महत्तेव विहायसः।  
प्रभेव दिवशेशस्य ज्योत्स्नेव हिमदीधितेः ॥ १७ ॥  
स्वासाधारणरूपेण स्वरूपादिसमन्वयात् ।  
सर्वातिशयिताकारा विष्णोः श्रीरनपायिनी॥ १८  
एवं श्रीमत्पदेनैव घटकत्वानुरूपया।  
श्रिया सदैव संयुक्तः शरण्य इति गम्यते॥ १९ ॥  
भवेत् पुरुषकारस्तु शरण्यावर्जनाय चेत्।  
न बिभेच्छरणागत्या तद्वशीकरणश्रिया॥ २० ॥  
शरणागतिसामर्थ्याच्छरण्यगुणवैभवात्।  
फलस्याव्यभिचारस्तु लोके वेदे च दृश्यते॥ २१ ॥  
एवं विज्ञानतत्त्वानां शेषिसंश्रयणे नृणाम्।  
कथं स्यादघटकापेक्षा पृथक्सिद्धेरभावतः॥ २२ ॥  
इत्याशंका न कर्तव्या स्वातन्त्र्यादेव शेषिणा।  
अस्यैव घटकापेक्षा स्वापराधभयान्नृणाम्॥ २३ ॥  
अपि तत्त्वविदो पुंसामस्त्येव घटकार्थिता।  
अनादावेव सम्बन्धेऽप्यपराधे क्षणाद्विभोः॥ २४ ॥  
पितेव भगवान् पुंसां नित्यं हितपरत्वतः।  
अकृत्यकरणादौ हि कलुषो दण्डमावहेत्॥ २५ ॥  
उन्मदिष्णुं सुहत्वेन निगळाद्ये यथा पिता।  
दण्डयेदेव मे वेगो नरकाद्यैरमार्गिकम्॥ २६ ॥  
एषा मातेव वात्सल्यं जनयित्री प्रियाशये।  
विस्मार्य दोषानखिलान् लक्ष्मीस्वजनयत्यमून्॥ २७ ॥  
तस्मादात्मविदां पुंसां शरण्याश्रयणार्थिनाम्।  
लक्ष्मीः पुरुषकारत्वे निर्दिष्टा परमर्षिभिः॥ २८ ॥  
एतद्व्यपेक्षसम्बन्धादन्येषाममलात्मनाम्।  
देवीसूरिगुरूणाञ्च घटकत्वं न तु स्वतः ॥ २९ ॥  
स्वसम्बन्धस्तु शेषत्वमेषां श्रीमति शेषिणि।  
यतस्सर्वस्य सर्वेशे तच्छ्रीद्वारा समन्वयः॥ ३० ॥  
अनयोर्मिलितं देवे गुणजातं निबोधयत्।  
व्यक्त्याश्रयणीयत्वान्नारायणपदं ततः॥ ३१ ॥  
तत्र सूपसदत्वार्थाः कार्यार्थाश्च द्विधा गुणाः।  
वात्सल्यप्रमुखाः पूर्वे ज्ञानशक्त्यादयोऽपरे॥ ३२ ॥  
वात्सल्यं स्वामिभावञ्च सौशील्यं सुलभत्वता।  
ज्ञानं शक्तिश्च पूर्तिश्च प्राप्तिश्चेति गुणा मताः॥ ३३ ॥  
वात्सल्यं दोषभोग्यत्वं स्वाम्यं स्वेष्वभिमानिता।  
सौशील्यं मन्दसंश्लेषः सौलभ्यं नित्यसन्निधिः॥ ३४ ॥  
निजापराधबन्धुत्वं नैच्यदूरस्थताभयम्॥  
अपास्यतेऽर्थानामेतैश्शरण्यस्य गुणैः क्रमात्॥ ३५ ॥  
ज्ञानादभीष्टदर्शित्वं शक्या तद्घटनक्रिया।  
पूर्त्या स्वाधीनविश्वत्वं प्राप्त्या शेषित्वमुच्यते॥ ३६ ॥  
स्वाज्ञानाशक्यपूर्वत्वप्राप्तिहानिनिबन्धना।  
अर्थिनः कार्यवैघट्याशङ्कामीभिर्निवार्यते॥ ३७ ॥  
अपि स्वकर्मफलदं ज्ञानादिकचतुष्टयम्।  
अस्यार्थितार्थकरणे दयासाहित्यमिष्यते॥ ३८ ॥  
सर्वकार्योपयोगिन्यप्यसावथ दया हरेः।  
प्राधान्येन शरण्यस्य विज्ञेया शरणार्थिनाम्॥ ३९ ॥  
अत्र माता पिता भ्राता निवासः शरणं सुहृत्।  
गतिर्नारायणः श्रुत्यैवेत्येते दर्शिता गुणाः॥ ४० ॥  
क्रमेणात्रोच्यते पूर्वं वात्सल्यादिचतुष्टयम्।  
ज्ञानादिगुणजातञ्च सुहद्भावेन सूच्यते॥ ४१ ॥  
मातृत्वादिह वात्सल्यं पितृत्वात् स्वामितोच्यते।  
भ्रातृत्वेन च सौशील्यं सौलभ्यं च निवासतः॥ ४२ ॥  
शरणत्वादुपायत्वं सुहृत्वाच्छुभकारिता।  
गतित्वात् प्राप्यता चेति नारायणपदश्रुतिः॥ ४३ ॥  
अस्मिन् पदे शरण्यस्य कारणत्वञ्च कथ्यते।  
कारणस्य शरण्यत्वं श्वेताश्वतरदर्शितम्॥ ४४ ॥  
उपास्यवच्छरण्येऽपि कारणत्वं विशेषतः।  
अभीष्टार्थनिदानत्वादनुसन्धेयमर्थिनाम्॥ ४५ ॥  
स्वरूपादिसमस्तार्थं परेऽप्येते तु साम्प्रतम्।  
नारायणपदे ग्राह्याः शरण्यत्वोचिता गुणाः॥ ४६ ॥  
एवं गुणविशिष्टत्वात् सौलभ्यातिशयादपि ।  
अर्चावतारस्सर्वेषां सुशकाश्रयणं स्फुटम्॥ ४७ ॥  
न परव्यूहविभवस्वान्तर्यामितया स्थितेः।  
देशकालाक्षिदूरत्वात् शक्याश्रयणता नृणाम्॥ ४८ ॥  
अथ वोपायवरणविश्वासप्रतिबन्धकम्।  
हन्यते चित्तदोर्बल्यं श्रीमन्नारायणेत्यतः॥ ४९ ॥  
विरोध्युपायोपेयानां भूयस्त्वाल्पत्वगौरवैः।  
जातं विश्वासशैथिल्यं निरस्तव्यं तु नित्यशः॥ ५० ॥  
अधिगम्यत्वसम्बन्धज्ञानशक्यादिसूचनात्।  
व्युदस्यतेऽत्र शैथिल्यं श्रीमदादिपदद्वयात्॥ ५१ ॥  
नाराश्चेतनसंघातास्तेषामयनमित्यतः।  
कारणत्वादुपायत्वं शरण्यस्यात्र गम्यते॥ ५२ ॥  
एवं नारायणपदे शरण्यत्वोपयोगिनः।  
गुणाः सूपसादत्वार्थाः कार्यार्थाश्च निरूपिताः॥ ५३॥  
एते पुरुषकारेण समुद्भाव्या गुणा यदि।  
तद्युक्तोपायसाध्यत्वसापेक्षत्वं तदा भवेत्॥ ५४॥  
उद्भावकत्वं सर्वत्र हेतृत्वमवगम्यते।  
सत्कार्यवादानुमतेस्तथा श्रुत्यादिदर्शनात्॥ ५५ ॥  
स्वाविर्भावात्मको मोक्षो हेतुसाध्यः स्फुटो मतः।  
अतो हेतुव्यपेक्षस्य सिद्धत्वादि न सिध्यति॥ ५६ ॥  
न केवलं हि वात्सल्यं प्रमुखस्यैव दृश्यते।  
ज्ञानादेरप्यभीष्टार्थकारित्वे हेत्वपेक्षया॥ ५७ ॥  
दयासाहित्यमात्रेण नैरपेक्ष्यं च मा स्म भूत्।  
तस्याः पुरुषकारेण समुद्भाव्यत्वसिद्धितः॥ ५८ ॥  
अन्यथा वत्सलत्वादेरुदयोऽपि न संभवेत्।  
अतः पुरुषकारोऽत्र दयोद्भावक इष्यते॥ ५९ ॥  
तदपेक्षतया साध्यस्योन्मुख्यमपि जृम्भते।  
उपाये तु न सिध्दत्वनिरपेक्षत्वसंभवः॥ ६० ॥  
इत्येतदसमीचीनं चोद्यमित्यवगम्यताम्।  
अज्ञातोपायतत्त्वानां स्वबुद्ध्या कल्पितत्वतः॥ ६१ ॥  
उपायोपेयभावश्च वस्तुसत्तासमन्वितः।  
हेयप्रतिभटत्वाच्च कल्याणात्मतोऽपि च ॥ ६२ ॥  
एवं परस्योपायत्वे स्वनिरूपकया श्रिया।  
संभावितगुणोन्मेषात् सापेक्षत्वं न संभवेत्॥ ६३ ॥  
श्रियः स्वात्मैकशेषत्वात् स देवो रत्नदीपवत्।  
तदायत्तार्थितायामप्यनन्याधीनवैभवः॥ ६४ ॥  
इत्याचार्योपदिष्टत्वाच्छास्त्रतात्पर्यतोऽपि वा।  
परस्य श्रीनिवासत्वमपराधीनतावहम्॥ ६५ ॥  
एवं गुणविशिष्टस्य शरण्यस्य शुभाश्रयः।  
चरणावित्यनेनैव विग्रहञ्चोपलक्ष्यते॥ ६६ ॥  
विग्रहस्य ह्युपायत्वं स्वरूपात्तद्गुणादपि।  
सूच्यतेऽनेन तद्रूपं चिन्तयत्याश्च मुक्तिताः॥ ६७ ॥  
अथवा शेषभूतस्य शरण्याश्रयणार्थिनः।  
स्वत्योचितं संश्रुतव्यमेव तच्चरणद्वयम्॥६८॥  
लोके च पादपतनं पाण्यादिग्रहणादपि।  
दयाहेतुतया दृष्टमित्युक्तं चरणाविति॥ ६९ ॥  
उक्तस्य गुणरूपादेरुपायेऽपि समन्वयान्।  
ततश्शरणशब्दोऽयमुपायार्थत्ववाचकः॥ ७० ॥  
'उपाये गृहरक्षित्रोश्शब्दश्शरणमित्ययम्।  
वर्तते सांप्रतं चेष उपायार्थैकवाचकः॥ ७१ ॥  
तस्माच्छरणशब्देन गुणरूपादिसंयुतः।  
नारायणः स्वयं सिद्धेरुपाय इति दृश्यते॥ ७२ ॥  
लक्ष्म्या विशेषणत्वेन शाब्देन च गुणादिवत्।  
तद्वैशिष्ट्यमुपायस्य युक्तमित्यवगम्यते॥ ७३ ॥  
तथा च वस्तुसामर्थ्याच्छ्रुतिस्मृत्यादिदर्शनात् ।  
राक्षसीरक्षणाच्चापि दृष्टा ह्यस्या उपायता॥ ७४ ॥  
वाचा परं प्रार्थयिता प्रपद्ये नियतश्रियम्।  
'तां पद्मनेमीं शरणं प्रपद्य इति च श्रुतेः॥ ७५ ॥  
'सर्वकामप्रदां रम्यां संसारार्णवतारिणीम्।  
क्षिप्रप्रसादिनीं लक्ष्मीं शरण्यामुनचिन्तयेत्॥ ७६ ॥  
अनेनैवं प्रपन्नस्य श्रियं देवीं सनातनीम्।  
पापानुषङ्गस्सकलस्तत्क्षणादेव नश्यति॥ ७७ ॥  
इति स्वायम्भुवोक्तिश्च देव्या श्रिय उपायताम्।  
'सर्वेषु पुरुषार्थेषु विदधाति विशेषतः॥ ७८ ॥  
उपायं वृणु लक्ष्मीशं तमुपायं विचिन्तय ।  
इत्यत्रिवचनेनापि वैशिष्ट्यं हि विधीयते॥ ७९ ॥  
'अहं मत्प्राप्त्युपायो वै साक्षाल्लक्ष्मीपतिः स्वयम्।  
इति स्वेनैव चोक्तत्वात् विशिष्टोपायता स्थिता॥ ८० ॥  
यच्च स्वरक्षणाशक्तिः काकवृत्तान्तलक्षिता।  
यच्च रावणरुद्धायाः स्वविरोध्यनिवर्तनम्॥ ८१ ॥  
यच्चापि गुणवन्नास्या रक्षकत्वेन निश्चयः।  
तत्सर्वं स्वात्मपारार्थ्यस्वरूपानुविधानजम्॥ ८२ ॥  
अन्यथानन्यथासिध्दवचःक्षोभो महान् भवेत्।  
तस्माच्छ्रियःपतेरेव साधनत्वं व्यवस्थितम्॥ ८३ ॥  
इत्थं लक्ष्मीविशिष्टस्य यद्यपि स्यादुपायता।  
तथाप्यत्र विवेक्तव्यो विशेषः कश्चिदिष्यते॥ ८४ ॥  
उपायकार्यकर्तृत्वप्राधान्यं भगवद्गतम्।  
देव्यास्तत्रानुमोदेन विद्यतेऽनुविधायिता॥ ८५ ॥  
अस्या नियतपारार्थ्यात् सर्वत्रैवं व्यवस्थितम्।  
कारणत्वनियन्तृत्वभोगमोक्षविधौ हरेः॥ ८६ ॥  
'लक्ष्म्या सह हृषीकेशो देव्या कारुण्यरूपया ।  
रक्षकः सर्वसिद्धान्ते वेदान्तेऽपि च गीयते’ ॥ ८७ ॥  
इति कारुण्यरूपत्वमस्याः शास्त्रसमीरितम् ।  
स्वसंश्लेषेण देवेऽपि करुणातिशयावहा ॥ ८८ ॥  
एवन्तु करुणामूर्तिश्शरण्यस्यानुयायिनी ।  
ततः कारुणिकत्वेन रक्षत्यखिलमीश्वरः ॥ ८९ ॥  
सर्वत्र कर्तृव्यापारप्राधान्यं परमात्मनः ।  
इयं तत्कार्यसंसिद्धिप्रीत्या तदनुमोदते ॥ ९० ॥  
तस्मादस्याविशिष्टत्वेऽप्युपायस्यावगम्यते ।  
विशेष्यांशप्रधानत्वमनुगत्वविशेषणे ॥ ९१ ॥  
एवंविधस्योपायस्य प्रपद्य इति शब्दतः ।  
अर्थानुष्ठानकालेऽर्थं भरणं प्रतिपाद्यते ॥ ९२ ॥  
पदलीगतिवायित्वादुपायवरणात्मिका ।  
मनोवाक्कायनिष्पाद्या त्रिविधा गतिरिष्यते ॥ ९३ ॥  
मानसी तत्र विश्वासपूर्वकप्रार्थना मतिः ।  
वाचिकी याचनोक्तिः स्यात् प्रणामादिस्तु याचिका ॥ ९४ ॥  
गतिस्तृतीयमेतत्तु यत्र संभूय वर्तते ।  
तत्र पूर्णप्रपत्तिः स्यात् साजात्येष्वेव संभवेत् ॥ ९५ ॥  
एतदन्यतमा दृप्तेष्वत्र मुख्या तु मानसी ।  
अमनस्का तदपरा वाचिकी कायिकी मता ॥ ९६ ॥  
आर्तेष्वियं प्रपत्तिस्तु नित्यमाहुः फलप्रदा ।  
दृप्तेषु स्वाभिसन्धानसमानफलदा मता ॥ ९७ ॥  
आर्तोऽनिष्टस्य निश्शेषशीघ्रापनयनेच्छया ।  
इष्टप्राप्त्यविळम्बार्थो दृप्तस्तदितरो मतः ॥ ९८ ॥  
आर्तः पूर्णाधिकारी स्याद् दृप्तस्तद्विकलोऽप्यथ ।  
सर्वात्मना शरण्येन रक्ष्यो हि शरणागतः ॥ ९९ ॥  
अग्निविद्याङ्गवैधुर्याद्विशेषाश्रमिणामपि ।  
सत्यादिवदियं व्याप्ता सर्वत्र शरणागतिः॥ १०० ॥  
सैषा स्वे शेषिचरणशरणप्रार्थनात्मिका ।  
स्वतःसिद्धस्वपारार्थ्यस्वभावनियतोचिता ॥ १०१ ॥  
तत्प्रकर्षात् प्रशब्देन महाविश्वास ईरितः ।  
प्रपत्तेर्वर्तमानत्वमत्रानुष्ठानकालजम् ॥ १०२ ॥  
उच्यते 'देवसदनं बर्हिर्दामी’ति वाक्यवत् ।  
अत्रानुवृत्त्या वृत्तत्वे वक्तव्ये शरणागतेः ॥ १०३ ॥  
सत्त्वात्प्रवृत्तिश्शास्त्रस्य शैथिल्यञ्च प्रसज्यते ।  
अथ वात्र पदे त्वाद्ये समस्ते व्यस्ततां गते ॥ १०४ ॥  
श्रीमन् नारायणेति स्यात् सम्बुध्यन्तं पदद्वयम् ।  
शरण्यस्य तु सम्बुध्दिराभिमुख्यकरी मता ॥ १०५ ॥  
ततः प्रत्यक्षसौलभ्यं परोक्षत्वाच्च युज्यते ।  
तदानीं तवशब्दस्य तत्राध्याहार इष्यते ॥ १०६ ॥  
चरणावित्यतः पूर्वं शास्त्रेष्वेवं च दृश्यते ।  
श्रीमन्नारायण स्वामिन् अनन्यशरणस्तव ॥ १०७ ॥  
चरणौ शरणं यात इत्याद्यैर्वचनैः स्फुटम् ।  
समस्तत्वं च शास्त्रोक्तं षट्पदत्वोपदेशतः ॥ १०८ ॥  
उभयं भाष्यकारेण गद्यद्वयसमीरितम् ।  
तस्मात् पूर्वेण वाक्येन श्रीमन्नारायणस्य तु ॥ १०९ ॥  
चरणौ शरणत्वेन वृणुते मतिमान्नरः ।

अथोत्तरेणोपायस्य फलप्रार्थनयान्वितः ॥ ११० ॥  
तत्र स्वाम्यवियोगेन स्वात्मन्यास इतीर्यते ।  
असावैश्वर्यकैवल्यभगवत्प्राप्तिदायिनी ॥ १११ ॥  
आर्ताद्यधिकृतेर्भेदान् प्रपत्तिर्भक्तिवन्मता ।  
प्रपत्त्याकारनिक्षेपपरेऽर्थेऽप्यस्य लक्षिते ॥ ११२ ॥  
वाक्यस्य शब्दतात्पर्यं नित्यदास्यैकबोधने ।  
तत्र श्रीमत्पदं त्वाद्यं नारायणविशेषणात् ॥ ११३ ॥  
कैङ्कर्यप्रतिसम्बन्धिपूर्णत्वमवगम्यते ।  
व्युत्पन्नः कर्तृकर्मार्थे श्रीशब्दः प्राह पूर्ववत् ॥ ११४ ॥  
श्रियः परैकाश्रयणं निखिलाश्रयणीयता ।  
यतः स्वसंश्लेषोत्कर्षात् परस्यातिशयावहा ॥ ११५ ॥  
स्वयं चातिशयाकारा ततः श्रीरित्युदीर्यते ।  
यथा परिमळाघ्रातुः पुष्पं श्लाध्यतरं मतम् ॥ ११६ ॥  
यथा स्वया च दीप्त्यैव रत्नं याति महार्घताम् ।  
तथा नित्यानपयिन्या स्वतो माङ्गल्यरूपया ॥ ११७ ॥  
श्रिया भवति विश्वेशे मङ्गळानां च मङ्गळम् ।  
अतः परस्य प्राप्यत्वं पूरयन्ती स्वसङ्गमात् ॥ ११८ ॥  
प्राप्यभूता च सर्वेषां श्रुतेति श्रीर्निरुच्यते ।  
'श्रद्धया देवो देवत्वमश्नुते’ स्वश्रिया तु सः ॥ ११९ ॥  
'श्रद्धा प्रतिष्ठा लोकस्य देवी’ त्यत्र श्रुतिक्रमः ।  
नित्यं श्रद्धेयरूपत्वात् श्रद्धेति श्रीः प्रकीर्तिता ॥ १२० ॥  
श्रद्धा मे येति सूक्तेषु तत्तन्नाम्ना च संश्रिता ।  
ईशस्य श्रीसमाश्लोषो महार्थातिशयावहः ॥ १२१ ॥  
अस्या भगवदायत्ता सत्तेत्युक्ता परार्थता ।  
इत्थं परार्थभावेन श्रीस्सा भगवदाश्रया ॥ १२२ ॥  
नित्यं तदीप्साविषयः श्रीः श्रीपरमः पुमान् ।  
अनया नित्यसंयोगः परस्य मतुपोदितः ॥ १२३ ॥  
ततः सर्वातिशायित्वपूर्तिः प्राप्तिश्च गम्यते ।  
एतेन देशकालादिष्वितरापेक्षवैभवात् ॥ १२४ ॥  
पुरुषार्थान्तरादस्य मिथुनप्राप्यभावतः ।  
तस्मान्मिथुनशेषस्य मिथुनप्राप्यभावतः ॥ १२५ ॥  
स्वस्वरूपानुरूपत्वं पुरुषार्थस्य लभ्यते ।  
एतदन्यतरस्यात्र विरहोऽनर्थ इष्यते ॥ १२६ ॥  
मुख्याङ्गहानिनाशश्च शूर्पणख्याञ्च रावणे ।  
प्राप्यस्य परमस्यास्य नारायणपदात्ततः ॥ १२७ ॥  
स्वरूपरूपस्वगुणविभूत्यानन्त्यमुच्यते ।  
तत्र नारपदेनोक्तं गुणरूपविभूतिषु ॥ १२८ ॥  
नित्यैकरूपासंख्येयनिस्सीमत्वादिवैभवम् ।  
येषामाश्रयभूतस्य कोट्यर्बुदलवांशतः  ॥ १२९ ॥  
स्वरूपस्य च माहात्म्यमुक्तं त्वयनशब्दतः ।  
एवं नारायणस्यास्य श्रीमत्त्वपरिबृंहितम् ॥ १३० ॥  
स्वरूपादिसमस्तार्थवैलक्षण्यं प्रतीयते ।  
शान्तानन्तचिदानन्दस्वरूपं परमात्मनः ॥ १३१ ॥  
स्वानुरूपस्वरूपश्रीश्रयणानन्दभाजनम् ।  
अत्यद्भुतोज्ज्वलाकारदिव्यं नयननन्दनम् ॥ १३२ ॥  
रूपं च तादृशाकारश्रीसंश्रितभुजान्तरम् ।  
ज्ञानादयश्च शीलाद्याः कान्त्याद्या निखिला गुणाः ॥ १३३ ॥  
दर्पणस्थायिनोऽन्योऽन्यं भोग्या श्रीश्रीशयोस्स्फुटम् ।  
नित्यां विभूतिं परमां नित्यालोकोपबृंहितम्॥ १३४ ॥  
निवेदयन्ती नाथाय देवी तत्रात्र सेवते ।  
व्यूहेषु चावतारेषु सदा तस्यानपायिनी ॥ १३५ ॥  
रूपाद्यैरनुरूपैः स्वैः संश्लिष्याह्लादकारिणी ।  
जगत्सृष्ट्यादिलीलासु देवं श्रीर्मोदयत्यसौ ॥ १३६ ॥  
अपाङ्गैरनुमोदाद्यैर्जगत्स्फुरणकारिणी ।  
एवं नारायणस्य श्रीः सर्वभावानुगामिनी ॥ १३७ ॥  
सर्वप्रकारभोग्यत्वं शेषित्वं पूरयत्यसौ ।  
तस्मान्नारायणपदे श्रीमत्पदविशेषिते ॥ १३८ ॥  
सर्वाधिकस्स सम्पूर्णो भोग्यः शेषीति बोध्यते ।  
एवं सत्यनुरूपत्वं तद्दास्यस्यावगम्यते ॥ १३९ ॥  
सेवा निषिद्धा ह्यन्यत्र विहिता भगवत्यसौ ।  
तत्पूर्णानुभवोद्भूतप्रहर्षोत्कर्षकारितम् ॥ १४० ॥  
फलं स्वमात्मनो दास्यं चतुर्थ्या प्रार्थ्यते ततः ।  
स्वरूपस्थितिवृत्तीनां तादर्थ्यं निखिलस्य च ॥ १४१ ॥  
शरीरात्मत्वसम्बन्धान्नारायणपदोदितम् ।  
तस्मात्तादर्थ्यवाचिन्या चतुर्थ्यात्र प्रदर्श्यते ॥ १४२ ॥  
वृत्तिपर्यन्ततादार्थ्यरूपकैङ्कर्यमात्मनः ।  
सदा सर्वत्र सकलास्ववस्थास्वप्यशेषतः ॥ १४३ ॥  
सिद्धिः कैङ्कर्यरूपस्य भोगस्यात्रावगम्यते ।  
अस्मिन्नारायणपदे प्रोक्ता सर्वस्य नित्यता॥ १४४ ॥  
भोक्तभोग्यपरत्वेन भोगनित्यत्वबोधिनी ।  
आविर्भूतस्वरूपाणामसङ्कोचादिहात्मनाम् ॥ १४५ ॥  
अखिलापाश्रयब्रह्मभोगस्सार्वत्रिको मतः ।  
शरीरात्मत्वसंबन्धादपृथक्सिद्धलक्षणात्  ॥ १४६ ॥  
भोक्तभोग्यगतो भोगस्सर्वावस्थास्ववस्थितः ।  
तत्सम्बन्धप्रयुक्तस्य शेषत्वस्यात्मनामिह ॥ १४७ ॥  
सर्वप्रकारतस्सिद्धेर्भोगस्सर्वविधान्वितः ।  
एतेन नित्यभोगेन यावदात्मानुवर्तिना ॥ १४८ ॥  
कर्मसाध्यास्थिरैश्वर्यभोगो व्यावर्त्यते स्पुटम् ।  
भोगेन सर्वलोकेष्वप्यसङ्कोचवतात्मनः ॥ १४९ ॥  
स्वरूपाणुत्वतस्स्वल्पकैवल्यमपवारितम् ।  
जगद्व्यापारसंमिश्रदुःखासहतान्वितान् ॥ १५० ॥  
परानन्दादयं भोगस्सर्वावस्थाविलक्षणः ।  
पराश्लेषैकसंपन्नलक्ष्मीभोगादिहात्मनः ॥ १५१ ॥  
अखिलाकारसंयुक्तो भोगोऽत्यर्थं विशिष्यते।  
एवं विशिष्टकैङ्कर्यभोगो यन्नित्यमात्मनः॥ १५२ ॥  
तादर्थ्यप्रत्ययेनात्र स्वरूपमिति बोधितः।  
आत्मान्तरात्मदेहात्मभावसिद्धापृथक्स्थितेः॥ १५३ ॥।  
स्वात्मभोगात्मको भोगस्त्वविभागेन दृश्यते।  
अयमेवाविभागो हि तादर्थ्यमवगम्यते ॥ १५४ ॥  
अत एवात्मनः सिद्धा फले स्वाम्यवियुक्तता ।  
तस्मात् तादर्थ्यसंवित्तिरूपं श्रीशसमर्पणम् ॥ १५५ ॥  
फलेप्सासममत्रैव प्रतिपादितमात्मनः ।  
अथात्मनो नमश्शब्दात् फले स्वाम्यनिबन्धनम् ॥ १५६ ॥  
भोक्ताहं मम भोगोऽयमिति द्वन्द्वं निवर्त्यते ।  
निरस्यतेऽत्र ममता स्वातन्त्र्यस्वत्वधीमया ॥ १५७ ॥  
अहङ्कारममत्वात्मस्वत्मात्मीयसमन्वयात् ।  
अथ वात्र चतुर्था तु नमःस्वस्त्यादिना मता ॥ १५८ ॥  
ततः श्रीश्रीशयोस्सिद्धा शेषत्वप्रतियोगिता ।  
अयमत्र नमश्शब्दश्शेषत्वप्रतिपादकः ॥ १५९ ॥  
प्रह्वीभावाभिधायित्वात्तदेव फलमिष्यते ।  
शाश्वती मम संसिद्धिरियं प्रह्वीभवामि यत् ॥ १६० ॥  
इति तस्य फलत्वेन शास्त्रेषु समुदीरणात् ।  
अस्मिन्नेव द्वये सम्यक्छरणागतिसञ्ज्ञिके ॥ १६१ ॥  
लक्ष्यते तद्विधा षट्कमानुकूल्यादिकं क्रमात् ।  
उपायविनिवृत्त्यर्थमानुकूल्यादिपञ्चकम् ॥ १६२ ॥  
अपराधभयान्निघ्नं श्रीमत्पदनिबोधितम् ।  
विश्वासस्तु शरण्यस्य गुणवत्ता निबन्धनः ॥ १६३ ॥  
तद्गुणोद्देशनिर्देशनारायणपदादितः ।  
गोप्तृत्ववरणं प्रोक्तं पूर्ववाक्यादशेषतः ॥ १६४ ॥  
उत्तरत्रात्मनिक्षेपं चतुर्थ्यन्तपदद्वयात् ।  
कार्पण्यमुक्तं नमसा स्वातन्त्र्यस्य निवर्तनात् ॥ १६५ ॥  
अतष्षडङ्गसम्पन्ना प्रपत्तिर्द्वयदर्शिता ।  
तस्मादेतद्द्वयं मन्त्ररत्नं वेदान्तसम्मितम्॥ १६६ ॥  
पूर्वाचार्यरुचिग्राह्यं पूर्णैव शरणागतिः ।  
सौम्यजामातृमुनिना गुरुस्नेहदशान्वयात् ।  
विहितो मन्त्ररत्नार्थतत्त्वदीपस्य संग्रहः ॥  
इति तत्त्वदीपसंग्रहकारिकायां  द्वयमन्त्रप्रकरणं समाप्तम्।

## चरमश्लोकप्रकरणम्
अथ चरमश्लोकप्रकरणम् ।  
अथ प्रपत्तिरूपस्य हितस्य विधितः स्वयम् ।  
शरण्याभिमतत्वात्मश्लोकवर्यार्थ उच्यते ॥ १ ॥  
शरण्याभिमतत्वं हि भजनाच्छरणागतेः ।  
सर्वपापविमोकोक्त्या स्वयं संलक्ष्यतेतराम् ॥ २ ॥  
इदानीं शब्दसिद्धोऽर्थः श्लोकस्यास्य निरूप्यते ।  
तत्र संप्रतिपन्नं हि विधानं शरणागतेः ॥ ३ ॥  
किं प्रपत्तिविधिस्तत्र भजनाङ्गतयोदितः ।  
उत स्वतन्त्रोपायत्वतात्पर्येणेति चिन्त्यते ॥ ४ ॥  
यद्यप्यत्रास्य भक्त्यङ्गभावः प्रकरणोदितः ।  
तथाप्यनन्यसाध्यत्वसाधनत्वमिह स्थितम् ॥ ५ ॥  
अनन्यसाध्ये स्वाभीष्टे महाविश्वासपूर्वकम् ।  
तदेकोपायता याञ्चामतिर्हि शरणागतिः ॥ ६ ॥  
अत्राप्यसावनेकत्र प्रपत्तिः प्रतिपादिता ।  
तत्राभीष्टार्थसंसिद्धिसाधकत्वेन सम्मता ॥ ७ ॥  
तस्मात् प्रपत्तेः सर्वत्र स्वत एव स्वतन्त्रता ।  
भजनाद्यङ्गता तस्यास्तदपेक्षितसाधनात् ॥ ८ ॥  
एवं स्वतन्त्ररूपायाः प्रपत्तेरङ्गभावतः ।  
सर्वधर्मपरित्यागः श्लोकेऽस्मिन् प्रतिपाद्यते ॥ ९ ॥  
अतस्स्वविधिभिस्त्यागविधिर्नात्र विरुध्यते ।  
न ह्यन्यविधिनान्यार्थतस्त्यागस्य विरोधिता ॥ १० ॥  
उभयत्राधिकारस्य भेद एव व्यवस्थितः ।  
विधौ फलार्थत्यागे तु शरण्यार्थ्यधिका भवेत् ॥ ११ ॥  
इत्थं सर्वत्र धर्मेषु वर्णाश्रमयुतेष्वपि ।  
यथाधिकार एवोक्तस्वीकारत्यागसंभवः ॥ १२ ॥  
तस्मादनेन श्लोकेन चरमेण विधीयते ।  
सर्वधर्मपरित्यागपूर्वका शरणागतिः ॥ १३ ॥  
धर्मशब्दोऽत्र शास्त्रोक्तकर्तव्यार्थप्रकाशकः ।  
चोदनालक्षणार्थस्य धर्मत्वप्रतिपादनात् ॥ १४ ॥  
प्रत्ययोक्तबहुत्वेन तद्द्वैविध्यं प्रकाश्यते ।  
कर्म ज्ञानं च भक्तिश्चेत्युक्तधर्माभिधास्त्रिधा ॥ १५ ॥  
एते त्रय उपायास्तु परस्परसमन्विताः ।  
प्रत्येकं पुरुषार्थस्य बाधकत्वेन सम्मताः ॥ १६ ॥  
ज्ञानभक्त्यन्वितं कर्म जनकादिषु दृश्यते ।  
कर्मभक्त्यन्वितं ज्ञानं प्रायेण भरतादिषु ॥ १७ ॥  
कर्मज्ञानान्वितां भक्तिं प्रह्लादप्रमुखाश्रया ।  
तत्तत्साधनकर्तृणां भेदात् त्रित्वमिहोच्यते ॥ १८ ॥  
अत एव हि शास्त्रेषु त्रित्वमेषां प्रदृश्यते।  
तथा प्रपदनस्यात्र चतुर्थोपायतापि च॥ १९ ॥  
उपायास्ते त्रयः पूर्वे कथिताश्चावधारिताः ।  
व्याचक्षध्वं चतुर्थं तमुपायं परमित्यतः ॥ २० ॥  
तथा चावान्तरो भेदः कर्मादीनाञ्च लक्ष्यते ।  
प्रत्येकं निरपेक्षत्वात् पुरुषार्थस्य साधने ॥ २१ ॥  
नित्यं नैमित्तिकं काम्यं प्रकृतिर्विकृतिस्तथा ।  
सत्रं याग इति प्रोक्ता विविधा कर्मणोऽभिधा ॥ २२ ॥  
विद्याविकल्पबाहुल्यात् ज्ञानयोगश्च भिद्यते ।  
ध्यानार्चनप्रणामाद्यैर्भक्तियोगोऽपि तद्द्विधा ॥ २३ ॥।  
अवताररहस्यञ्च पुरुषोत्तमवेदनम् ।  
नामसङ्कीर्तनाद्यत्र त्रैराश्यं तद्गतं मतम् ॥ २४ ॥  
तस्माद्बहुत्वं धर्मस्य प्रत्ययोक्तं विवक्षितम् ।  
वक्ष्यमाणपरित्यागकर्मत्वं च द्वितीयया ॥ २५ ॥  
सर्वशब्दोऽत्र धर्माणां विशेषणतया स्थितः ।  
त्यागकर्मत्वयुक्तानां निश्शेषत्वं तदत्यसौ ॥ २६ ॥  
अतो निरवशेषेण त्याज्या धर्मा मनीषिणाम् ।  
नित्यं शरणजुष्टानामित्येतदवगम्यते॥ २७ ॥  
एष त्यागप्रकारोऽथ परित्यज्येत्युदीर्यते ।  
स्वार्थसाधकताबुद्धित्यागस्त्विह विवक्षितः ॥ २८ ॥  
प्रत्ययादेशरूपेण ल्यपा त्यागस्य गम्यते ।  
विधास्यमानस्वीकारस्याङ्गत्वेन विधीयते ॥ २९ ॥  
ननु त्यागस्य वैधत्वं न स्यात् स्वेनैव सिद्धितः ।  
विकलेन्यतरालम्बादन्यत्यागोऽर्थतो भवेत् ॥ ३० ॥  
त्यागस्वीकारवैशिष्ट्यं विधेयमिति चेन्मतम् ।  
तत्रापि न विधेयत्वं त्यागस्य स्वेन सिद्धितः ॥ ३१ ॥  
शरणागतिमन्त्रस्य विधेयत्वे तथा भवेत् ।  
तदङ्गत्वेन धर्माणां त्यागोऽप्यत्र विधित्सतः ॥ ३२ ॥  
अत एव हि शास्त्रेष्वपरापायसंगमे ।  
प्रायश्चित्तसमानत्वं प्रपत्तेः प्रतिपादितम् ॥ ३३ ॥  
तस्मात् कर्माद्युपायानां परित्याग इहोदितः ।  
मानान्तरैरनारूढो विरोधपदवीं गतः ॥ ३४ ॥  
एतेनैव हि धर्मन्तु विहितांशे प्रतिष्ठितः ।  
निषिद्धांशपरित्यागस्त्वपायस्सागदर्शितः ॥ ३५ ॥  
एवं समस्तधर्माणां त्याज्यत्वेऽपि निरूपिते ।  
नियतस्य परित्यागो न कदाचित् प्रसज्यते ॥ ३६ ॥  
त्रैराश्यं कर्मणामुक्त्वा निषेधविधिभागिनाम् ।  
तत्त्यागस्य प्रकारश्च शास्त्रेणात्र विविच्यते ॥ ३७ ॥  
हिंसास्तेयादिको राशिरपायोऽनर्थकारकः ।  
कर्म सांख्यादिको राशिरुपायो ह्यर्थसाधकः ॥ ३८ ॥  
पूर्वो निष्टावहत्वेन संत्याज्यश्शरणार्थिनः ।  
उपायवरणाङ्गत्वात् परित्याज्यस्तयोत्तरः ॥ ३९ ॥।  
अनर्थपरिहारार्थे राशावपि तृतीयके ।  
पूर्वाज्ञाताघभाव्यंशप्रायश्चित्तात्मकास्तथा ॥ ४० ॥  
सर्वपापहरोपायनिष्ठस्यास्य मनीषिणः ।  
साधनान्तरवन्नित्यं संत्यज्यत्वं व्रजेदिह ॥ ४१ ॥  
योऽशस्त्वकरणे स्वस्य प्रत्यवायवहो मतः ।  
आगम्यनर्थरोधित्वात् सोऽनुष्ठेयो विधीयते ॥ ४२ ॥  
क्रियमाणं न कस्मैचिद्यदर्थाय प्रकल्पते ।  
अक्रियावदनर्थाय तत्तु कर्म समाचरेत् ॥ ४३ ॥  
इत्यर्थानर्थहेतुत्वरहितस्यास्य कर्मणः ।  
कर्तव्यत्वेऽप्यनुष्ठानमङ्गं स्यात् त्यागवन्न च ॥ ४४ ॥  
उपायानुपयोगेऽपि प्रयोजनबहुत्वतः ।  
वैदिकस्यैव धर्मस्य कर्तव्यत्वमिहोच्यते ॥ ४५ ॥  
अविप्लवाय धर्माणां पाठनाय कुलस्य च ।  
सङ्ग्रहाय च लोकस्य मर्यादास्थापनाय च ॥ ४६ ॥  
प्रियाधममविष्णोश्च देवदेवस्य शार्डिणः ।  
मनीषी वैदिकाचारं मनसापि न लङ्घयेत् ॥ ४७ ॥  
यथा हि वल्लभा राज्ञो नदी राज्ञा प्रवर्तिताम् ।  
लोकोपयोगिनीं रम्यां बहुसस्यविवर्धिनीम् ॥ ४८ ॥  
लङ्घयन् शूलमारोहेदनपेक्षोऽपि तां प्रति ।  
एवं विलङ्घयन् मर्त्यो मर्यादां वेदनिर्मिताम् ॥ ४९ ॥  
प्रियोऽपि न प्रियोऽसौ मे मदाज्ञाव्यतिवर्तनात् ।  
उपायत्वग्रहं तत्र वर्जयेन्मनसेत्यतः ॥ ५० ॥  
एवं ल्यपा तडागस्य प्रतिपाद्य विधेयताम् ।  
परीति त्यागसाकल्यमुपसर्गादिहोच्यते ॥ ५१ ॥  
स्वयत्नसाधितोपायसाध्यं वाञ्छितमात्मनः ।  
लोके वेदे च दृष्टं यदतस्तद्वासनाबलात् ॥ ५२ ॥  
कर्मादीनामुपायत्वबुद्धिः स्याच्चेन्मनीषिणः ।  
प्रायश्चित्तत्वमात्रोक्तमपायकरणेष्विव ॥ ५३ ॥  
यथा कर्मविदां कर्मप्रायश्चित्तं प्रकीर्तितम् ।  
यथावा योगनिष्ठानां योग एव विधीयते ॥ ५४ ॥  
प्रायश्चित्तं प्रपन्नस्य प्रपत्तिस्तद्वदुच्यते ।  
अपायसंप्लवे सद्यः प्रायश्चित्तं समाचरेत् ॥ ५५ ॥  
प्रायश्चित्तिरियं सात्र यत्पुनः शरणं व्रजेत् ।  
उपायानामुपायत्वस्वीकारोऽप्येतदित्यतः ॥ ५६ ॥  
इत्थं सवासनात्यागः कर्तव्य इति निश्चितः ।  
तस्मात् समस्तधर्माणां परित्यागो विधानवान् ॥ ५७ ॥  
एवं धर्मपरित्यागविधेयं ल्यब्यदीष्यते ।  
तदत्र शोकापनयवचनं स्यादसङ्गतम् ॥ ५८ ॥  
कर्तव्यनिश्चयाद्धर्मास्त्यजतः कस्याचिन्न हि ।  
धर्मत्यागोद्भवश्शोकः कदाचिदपि संभवेत् ॥ ५९ ॥  
दुष्करत्वादिनोपायांस्त्यजतः स्वयमेव तत् ।  
स्वाभीष्टोपायशून्यत्वात् शोकः सञ्जायतेतराम् ॥ ६० ॥  
दुष्करत्वञ्च शास्त्रीये चिरसाध्ये विलम्बिन ।  
उपाये फलशीघ्रेत्सा त्वरया कारितं भवेत् ॥ ६१ ॥  
फलातिशयविज्ञानविलम्बाक्षमताबलात् ।  
दुष्करोपायसन्त्यागः स्वत एव हि संभवेत् ॥ ६२ ॥  
एवं दुष्करसन्त्यागमनूद्य सुकरां गतिम् ।  
विधाय शोकापनयान्न विधित्यागमालभेत् ॥ ६३ ॥  
किञ्च त्यागविधित्स्वत्र धर्मयोगस्य धर्मतः ।  
शक्तं प्रति निषिध्दत्वात्तच्छास्त्रं स्यादनर्थकम् ॥ ६४ ॥  
अनन्यथाभावमानशतसिद्धाः क्रियादयः ।  
तत्परित्यागसंयुक्ता प्रपत्तिश्च तथाविधा ॥ ६५ ॥  
तथाधिकारवैधुर्यात् कर्माद्यास्तु निरर्थकाः ।  
तदसिद्धौ गुरूपाये नियमेनाप्रवृत्तितः ॥ ६६ ॥  
यद्वापि च लघूपायो नोदीयाद्गुरुसन्निधौ ।  
तस्मात् त्यागमनूद्यैव विहिता शरणागतिः ॥ ६७ ॥  
एवं धर्मपरित्यागो यद्यपि स्वात्मतो मतः ।  
तथाप्यत्रोदितस्त्यागो न तथाविध इष्यते ॥ ६८ ॥  
साधनान्तरसंसर्गराहित्यं नैरपेक्ष्यतः ।  
अस्य साधनरत्नस्य विधिज्ञेयं न तु स्वतः ॥ ६९ ॥  
एतेन सर्वधर्माणां त्यागो विधिबलात् कृतः ।  
न हि दौष्कर्यतस्सागे कृत्स्नत्यागस्य संभवः ॥ ७० ॥  
एवं त्यागान्वितोपायवरणार्थमनन्तरम् ।  
वरणीयविशेषस्तु मामित्यत्राभिधीयते ॥ ७१ ॥  
अयं तु नित्यसिद्धत्वात् ज्ञानशक्त्यादियोगतः ।  
समाभ्यधिकराहित्यादन्योपायविलक्षणः ॥ ७२ ॥  
तस्मात् कर्माद्युपायानां सर्वेषामतिरिक्तता ।  
अस्यैव न्यासशब्देन श्रूयते स्मर्यतेऽपि च ॥ ७३ ॥  
एवं विलक्षणोपायभूतः कृष्णोऽत्र सम्मतः ।  
'एष नारायणः श्रीमानि’त्यादाववगम्यते ॥ ७४ ॥  
ततो वात्सल्यमुख्याश्च ज्ञानाद्याश्च तथा गुणाः ।  
विश्वासार्थमिह ज्ञेयाः कृष्णगीतासु दर्शिताः ॥ ७५ ॥  
स्वधर्मबुद्धिमालक्ष्य रूपदोषानपेक्षणात् ।  
परमार्थोपदेशेन वात्सल्यमुपदर्शितम् ॥ ७६ ॥  
वैश्वरूप्यानुभावेन सद्यः स्वामित्ववैभवम् ।  
सारथित्वे नियोज्यत्वात् सौशील्यं च प्रदर्शितम् ॥ ७७ ॥  
दृष्टाद्भुतमहाकारगीतार्थार्थनावशात् ।  
स्वाकाराविष्कृतैरेवं सौलभ्यमुपदर्शितम् ॥ ७८ ॥  
'वेदाहं समतीतानी’त्यत्र दृष्ट्वाखिलेक्षिता ।  
दिवा निशाविष्काराद्यैश्शक्तिस्सर्वातिशायिनी ॥ ७९ ॥  
सर्वात्मभावतो दृष्टं सर्वशेषित्वमुच्छ्रितम् ।  
'नानवाप्तमावाप्तव्य’मित्यत्रोक्ता च पूर्णता ॥ ८० ॥  
एवंविधविशेषाद्यशरण्यनिरपेक्षता ।  
अवधारणरूपत्वादेकशब्देन बोध्यते ॥ ८१ ॥  
अवधारणरूपत्वमेकशब्दस्य विद्यते ।  
स्थानप्रमाणान्मामेव त्वमेवेत्यादिवाक्यतः ॥ ८२ ॥।  
उपायस्यैकतोक्त्यात्र तत्स्वीकर्तृतयोद्भवम् ।  
द्वित्वं व्यावर्त्यते तद्वदुपायोपेययोरपि ॥ ८३ ॥  
स्वीकारस्य ह्युपायत्वं स्वीकर्तुश्च तदन्वयः ।  
स्वीकार्यस्यैव तद्भावश्शरण्योक्त्या प्रदर्श्यते ॥ ८४ ॥  
उपायान्तरसन्त्याग एव स्वीकार्यवस्तुनः ।  
उपायत्वं व्यनक्तीति यद्यप्याशङ्कनीयता ॥ ८५ ॥।  
तथापि तस्य निष्कृष्टस्वीकाराङ्गत्वमित्यतः ।  
व्युदस्य तदुपायत्वं स्वीकार्योपायता स्थिता ॥ ८६ ॥  
ततस्त्यक्ताखिलोपायप्रतियोगितयेष्यते ।  
साक्षात् स एव भगवान् न तु तच्छरणागतिः ॥ ८७ ॥  
एवंविधस्योपायस्य वरणं तु विधीयते ।  
व्रजेत्यनेन गत्यर्थात् करणत्रययोगिता ॥ ८८ ॥  
विधिश्चायं स्वविषयधात्वर्थं फलसंश्रये ।  
करणं बोधयत्येव विध्युपास्तिपर्यया ॥ ८९ ॥  
तेन तेनाप्यते तत्तन्न्यासेनैव तृतीयया ।  
करणत्वश्रुतेश्चात्र स्वीकारोपायतापि चेत् ॥ ९० ॥  
तथाप्यत्र विशेषोऽयमनुष्ठानेऽपि दृश्यते ।  
उपासनादिवैषम्यं तत एवेह संभवेत् ॥ ९१ ॥  
यथा विकल्पे विद्यानां वेद्यरूपभिदोदिता ।  
तथात्वनन्यसापेक्षा शरण्योपायतोदिता ॥ ९२ ॥  
एवं विशेषतः सिध्दा शरण्योपायता स्वयम् ।  
स्थगयेद्बुद्धिगत्यर्थात् तत्प्रपत्तेरुपायताम् ॥ ९३ ॥  
फलदत्वेन हेतुत्वं नोपायत्वविवक्षितम् ।  
किन्त्वत्र करणत्वेन साधकत्वं विशेषतः ॥ ९४ ॥  
एतेन फलदस्यापि नेत्रत्वात् प्रापकत्वधीः ।  
संभवेदिति संभूताशङ्कापि विनिवारिता ॥ ९५ ॥  
इत्थमेकफलत्वेन सोऽयं विद्याविशेषवत् ।  
भजनान्तर्गता च स्यात् प्रपत्तिरिति सम्मता ॥ ९६ ॥  
प्रारब्धभङ्गरूपस्य फलस्याधिक्यसंभवात् ।  
प्रपत्तेर्भजनादत्र पृथक्त्वं प्रतिपाद्यते ॥ ९७ ॥  
भजनस्य प्रपत्तेश्च क्रियारूपविभेदतः ।  
उभयोश्च पृथग्भावो विशेषेण प्रकीर्त्यते ॥ ९८ ॥  
भजनादसकृत् कार्यात् भेदः प्रपदनस्य च ।  
कर्मवत् ज्ञानरूपस्याप्युच्यतेऽत्र सकृद्विधिः ॥ ९९ ॥  
एवं भक्तिप्रपत्त्योश्च रूपभेदविवक्षया ।  
नानाशब्दादिभेदादित्युक्तवान् सूत्रकुन्मनिः ॥ १०० ॥  
विकल्पो नैव तुल्यत्वविरहादुभयोरिह ।  
व्यवस्थितौ च न स्याद्वा प्रपत्तिस्सर्वगामिनी ॥ १०१ ॥  
इत्यत्र च समाधिस्तु पूर्वाचार्यनिरूपितः ।  
रत्नवाणिज्यकृष्यादिदृष्टान्तार्थप्रदर्शनात् ॥ १०२ ॥  
अर्थसाधनभूतेषु कृष्याद्या बहुळोद्यमाः ।  
मन्दयत्नात्तथा रत्नवाणिज्याद्याश्च लक्षिताः ॥ १०३ ॥  
एवं बहुप्रयासैर्वा स्वल्पायासैरथापि वा ।  
स्वाभीष्टं साधयन्त्येव स्वभाग्यवशगा नराः ॥ १०४ ॥  
तस्मात् भाग्यानुगुण्येन केषाञ्चिच्छरणागतिः ।  
केषाञ्चित् कर्मयोगादि स्वरुचेर्गोचरो भवेत् ॥ १०५ ॥  
नैवात्र रत्नवाणिज्यं सुकरस्य निदर्शनम् ।  
तत्र रत्नपरीक्षार्थं शास्त्रेऽप्यायाससंभवात् ॥ १०६ ॥  
तदशक्ताश्च कृष्यादौ गतिभाग्याधिकुर्वते ।  
आत्मयोगाद्यशक्तांस्तु प्रपत्ताविति निश्चयात् ॥ १०७ ॥  
वेदे गुरुलधूनां च फलवैषम्यसंभवात् ।  
न तुल्यत्वं फलैक्ये च विषयस्य व्यवस्थितेः ॥१०८ ॥  
तस्माद्भक्तिप्रपत्त्योश्च नैव तुल्यत्वसंभवः ।  
इति नाशङ्क्यमात्रापि महाविश्वासगौरवात् ॥ १०९ ॥  
विश्वासवासभूम्नैव समाने गौरवे सति ।  
न्यासोपासनयोश्चैवं विकल्पो रुचिगोचरः ॥ ११० ॥  
वैषम्येऽप्युभयोस्साम्ये प्रपत्तिस्तु गरीयसी ।  
विश्वासगौरवाशक्या योगादिष्ववतारतः ॥ १११ ॥  
यथारत्नपरीक्षादिष्वशक्तः कर्षणादिभाक् ।  
तथायं बुद्धिदौर्बल्यादुपायान्तरभाग्भवेत् ॥ ११२ ॥  
अत एवेह दृष्टान्तस्सामान्याकारतस्समः ।  
अन्तरः फलभेदोऽत्र साधनाकारभेदजः ॥ ११३ ॥  
प्रारब्धभङ्गादत्रापि फलाधिक्यस्य संभवे ।  
भजनेऽपि फलाधिक्यमत्यर्थप्रीतिसंभवम् ॥ ११४ ॥  
एवन्त्ववान्तराकारवैषम्यविरहा सती ।  
मोक्षैकफलहेतुत्वात् विकल्पः कल्प्यते द्वयोः ॥ ११५ ॥  
तत्र प्रपत्तियोग्यस्तु भाष्याधिकपरिग्रहः ।  
अत एवास्य चाधिक्यं साधकेभ्यः प्रदर्शितम् ॥ ११६ ॥  
सत्कर्मनिरताश्शुध्दास्सांख्ययोगविदस्तथा ।  
नार्हन्ति शरणस्तस्य कलां कोटितमीमिति ॥ ११७ ॥  
यद्वायासमनायासमेत्य गौरवलाघवात् ।  
वक्तव्येऽतिविकल्पः स्यात् कर्तृभेदव्यवस्थितेः ॥ ११८ ॥  
तद्भेदोऽकिञ्चित्वार्थशोकातिशयसंभवः ।  
गोदानसमिदाधानश्राध्दकक्षप्रदाभवत् ॥ ११९ ॥  
एवं सत्यनुकल्पत्वं प्रपत्तेरत्र संभवेत् ।  
सोमाभावे च प्रतीकग्रहणस्य विधिर्यथा ॥ १२० ॥  
'शरणं त्वां प्रपन्ना ये ध्यानयोगविवर्जिताः ।  
तेऽपि मृत्युमतिक्रम्य यान्ति तद्वैष्णवं पदम्’ ॥ १२१ ॥  
इत्यत्र चापिशब्दोक्ता प्रपत्तेरनुकल्पता ।  
इति नैवात्र वक्तव्यमुभयोः फलसाम्यतः ॥ १२२ ॥  
कर्तृभेदेन नियमान्न च दोषानुकल्पतः ।  
अपिशब्दोऽनुकल्पत्वद्योतनश्चेन्न नेष्यति ॥ १२३ ॥  
उपायान्तरशून्यत्वविरोध्यभिभवेऽपि च ।  
प्रपन्नस्य फलसिद्धिमपिशब्दो व्युदस्यति ॥ १२४ ॥  
इत्थं गद्यद्वये स्पष्टं भाष्यकारेण दर्शितम् ।  
तस्माद्भक्तिप्रपत्त्योर्न मुख्यगौणत्वसंभवः ॥ १२५ ॥  
एवं व्यवस्थिते चापि न सर्वाधिपतेर्हतिः ।  
प्रवृत्तेस्सर्ववर्णेष्वप्याकिञ्चन्यस्य संभवात् ॥ १२६ ॥  
एतेन परवी …..रुचिभेदपरिग्रहात् ।  
विकल्पेऽप्यैकराश्यं स्यादपृथक्त्वं शरणागतेः ॥ १२७ ॥  
अस्याश्च तुल्यतापक्षे रुचिभेदात् परिग्रहे ।  
सिध्देऽप्यनितरोपायभावयोगात् पृथक्स्थितिः ॥ १२८ ॥  
एवं सर्वेतरोपायत्याज्यत्वत्यागशोधनम् ।  
वरणीयगुणाधिक्यं ततस्तन्निरपेक्षता ॥ १२९ ॥  
तस्यैवोपायभावत्वसिद्धिस्तद्वरणस्य च ।  
श्लोकस्यास्य यथातत्त्वं पूर्वार्धेनोपपादितम् ॥ १३० ॥  
अथानिष्टनिवृत्तीष्टप्राप्तिरूपफलान्वयात् ।  
शरणागतकार्यार्थमुत्तरार्धेन बोध्यते ॥ १३१ ॥  
तत्र पूर्वमनिष्टस्य निवृत्तिं वक्तुमादितः ।  
निवर्तकस्य याथात्म्यमहमित्यभिधीयते ॥ १३२ ॥  
स्वीकृतस्येश्वरस्तत्र ज्ञानशक्तिदयादयः ।  
गुणाश्चोपायकार्यार्थमुपदेशान्विता मताः ॥ १३३ ॥  
अत्रैवं फलदा ह्येते पूर्वं विश्वासगोचराः ।  
कः पुनः स्त्वाशङ्कात्र न कार्याकार्यभेदतः ॥ १३४ ॥  
एवं सत्याशयोऽत्रायं यस्तु बन्धकरः पुरा ।  
सोऽहं विमोचकः स्याच्चेत् को निषेध्दा भवेदिति ॥ १३५ ॥  
स्वीकृतोपायशक्त्यैव स्वकपापनिबर्हणम् ।  
निश्चितं निर्भरं ब्रूते त्वाशब्दः शरणागतम् ॥ १३६ ॥  
शरण्योऽनन्यसापेक्षो निर्भरोऽर्थात्वकिञ्चनः ।  
उभयोस्सदृशस्त्वेवं कार्यार्थे घटनक्रमः ॥ १३७ ॥  
एवं निर्भरतासिद्धप्रपञ्चकृतकृत्यता ।  
यज्ञरूपधरत्वेन प्रपत्तव्यनिरूपणात् ॥ १३८ ॥  
कृतान्यनेन सर्वाणि तपांसि तपतां वर ।  
सर्वे तीर्थास्सर्वयज्ञास्सर्वदानानि च क्षणात् ॥ १३९ ॥  
कृतान्यनेन मोक्षश्च तस्य हस्ते न संशयः ।  
इत्यहिर्बुध्यफणिते ततः पृच्छति नारदः ॥ १४० ॥  
कथं तपांसि यज्ञाश्च तीर्थदानानि सर्वशः ।  
तस्यैव न्यासमात्रेण सिध्यन्तीत्यत्र चोत्तरम् ॥ १४१ ॥  
यानि निःश्रेयसार्थानि चोदितानि तपांसि वै ।  
तेषां तु तपसां न्यासमतिरिक्तं तपः श्रुतम् ॥ १४२ ॥  
समिस्ताधनकादीनां यज्ञानां न्यासमात्मनः ।  
मनसा योऽकरोदेवे स स्वध्वर ईरितः ॥ १४३ ॥  
योगसाधनभूतेन स्वात्मना चेज्यमीश्वरम् ।  
अयजन्तानि धर्माणि प्रथमानीति च श्रुतम् ॥ १४४ ॥  
यज्ञरूपधरं देवं यजते श्रद्धयैव यः ।  
तेन सर्वे कृता यज्ञा भवन्तीह महात्मना ॥ १४५ ॥  
एवंरूपं समभ्यर्च प्रक्षीणाशेषपातकः ।  
अनुष्ठितत्वकृशतो भवेदेव न संशयः ॥ १४६ ॥  
इत्येवं श्रुतिशास्त्रोक्तं प्रपन्नस्य महात्मनः ।  
कृतकृत्यत्वनैर्भर्यं त्वाशब्दप्रतिपादितम् ॥ १४७ ॥  
तस्मादेनं हनतपत्यकृत्यकरणादिकम् ।  
सिध्दोपायनिवर्त्यत्वात्तदघानामशेषतः ॥ १४८ ॥  
ततो निवर्तनीयस्य पापवर्गस्य सर्वशः ।  
स्वरूपमिह बोध्दव्यं सर्वपापेभ्य इत्यतः ॥ १४९ ॥  
पापशब्दस्त्वभीष्टार्थविरोधवचनो मतः ।  
अतोऽत्र मोक्षरोधित्वात् पुण्यपापोभयान्वयः ॥ १५० ॥  
पुण्यश्च सुखहेतोश्च पापत्वं मोक्षकांक्षिणः ।  
स्वानिष्टभूतब्रह्मादिपदप्राप्तिप्रदानतः ॥ १५१ ॥  
महिष्ठमपि मोक्षेच्छोऽरिष्टं बन्धकं सुखम् ।  
स्वैरं जिगमिषो स्वर्णनिगळेन निरोधवत् ॥ १५२ ॥  
श्रूयते चास्य सुकृतदुष्कृतोभयधूननम् ।  
तत्तत्कर्मविभागश्च प्रियाप्रियजनाश्रयः ॥ १५३ ॥  
पापेभ्य इत्यनिष्टस्य बहुत्वं प्रतिपाद्यते ।  
अविद्याकर्मसङ्घातवासनारुचिभेदतः ॥ १५४ ॥  
तत्राज्ञानमविप्रेति भिद्यते बहुधा च तत् ।  
ज्ञानाभावान्यथाज्ञानविपरीतावबोधकः ॥ १५५ ॥  
कर्माप्यकृत्यकरणकृत्याकरणरूपतः।  
अपचाराच्च लक्ष्मीशे तदीयेष्वपि दुस्सहात् ॥ १५६ ॥  
पूर्वोत्तराघशब्दैश्च बहुधा भिन्नमिष्यते ।  
देहबन्धश्च देवादिभेदैर्बहुविधो मतः ॥ १५७ ॥  
वासना च रुचिभिन्ना स्वहेतुविषयैस्तथा ।  
एषामुद्देश्यरोधित्वसाम्यात् पापत्वनिश्चयः ॥ १५८ ॥  
सर्वशब्देन साकल्यं निवर्त्यानां निबोधितम् ।  
अत एव प्रपन्नस्य फलशैघ्यं प्रदर्श्यते॥ १५९ ॥  
भाष्यकारेण गद्येऽपि कालत्रितयभाविनाम् ।  
सर्वागसामशेषेण शरण्यक्षान्तिरर्थिता ॥ १६० ॥  
अशेषेणाखिलं पापं क्षान्तं भगवता यदि ।  
फलस्य त्वविलम्बेन प्रपत्तिक्षणसंभवात् ॥१६॥  
शोच्यस्य तच्छरीरस्याप्यनुवृत्तिः कथं भवेत् ।  
अन्यथात्र न संगच्छेच्छोकस्य विनिवर्तनम् ॥ १६२ ॥  
इति चेन्नात्र कैवल्यादुपायस्य विळम्बने ।  
यस्य चादुःखताबुद्धिस्तदेहस्य स्थितौ भवेत् ॥ १६३ ॥  
अस्य शोकनिमित्तन्तु देहान्तरमपोह्यते ।  
एवंविधविरोधिभ्यः प्रपन्नस्य विनिश्चितः ॥ १६४ ॥  
मोक्षयिष्यामिशब्देन प्रोच्यते मोचनक्रमः ।  
पूर्वाघस्योत्तराघस्य विनाशोऽश्लेषणं तथा ॥ १६५ ॥  
प्रियाप्रियेषु संक्रान्तिः पुण्यापुण्यविशेषयोः ।  
अधिकारिविशेषमारब्धांशनिबर्हणम् ॥ १६६ ॥  
सर्वं क्रियापदे त्वत्र धात्वर्थो मोक्ष उच्यते ।  
णिचात्रोपायभूतस्य प्रयोक्तृत्वं प्रमीयते ॥ १६७ ॥  
अतो निरस्यं सान्निध्यात् पापमर्केऽन्धकारवत् ।  
भविष्यद्वचनं तत्र सङ्कल्पस्यैव सूचकम् ॥ १६८ ॥  
तत्तत्कर्म करिष्यामीत्यादिवाक्येष्विवेष्यते ।  
भगवन्निग्रहत्वेन पापस्य निखिलस्य च॥ १६९ ॥  
क्षमासङ्कल्प एवात्र युक्तो ह्यस्य निवर्तकम् ।  
अतो यत्पापमुद्दिश्य वर्ततेऽस्य भयं पुरा ॥ १७० ॥  
तद्देशेषु स्वयं भीत्या नश्येत् सङ्कल्पसन्निधौ ।  
निवर्ताखिलपापस्य स्वाभीष्टप्राप्तिसंभवम् ॥ १७१ ॥  
उन्नीयतेऽथ कर्ताख्यं शोकस्यात्र निषेधतः ।  
पूर्वश्लोकोदितप्राप्तिरनुषङ्गोऽत्र चेत्यतः ॥ १७२ ॥  
युक्तं तत्प्रतिबन्धस्य प्राधान्येन निवारणम् ।  
समस्तहेयप्रध्वंसे स्वस्वरूपानुबन्धिनी ॥ १७३ ॥  
भगवत्प्राप्तिरस्यैव स्वतो ह्याविर्भवेत्तथा ।  
अतो विरोधिविध्वंससमनन्तरसंभवः ॥ १७४ ॥  
शोकापनयनं त्विष्टं स्थललाभविभावितम् ।  
फलासिध्दिविलम्बाभ्यां फलिनश्शोकसंभवः ॥ १७५ ॥  
उपायोपेयदौष्कर्यान्निदानो वा निरूप्यते ।  
त्यक्तसाध्येतरोपायात् सिध्दोपायपरिग्रहात् ॥ १७६ ॥  
गुणवन्निरपेक्षत्वात् न दौष्कर्यव्यपायधीः ।  
फलप्रदत्वशक्तेश्च निश्शेषापनिबर्हणात् ॥ १७७ ॥  
फलासिद्धिविळम्बेनेत्यतश्शोकोऽत्र नोचितः ।  
एवं त्वकिञ्चनस्यास्य शरणागतिशालिनः ॥ १७८ ॥  
हस्ताहितफलप्राप्त्या निःश्लोकत्वमिहोदितम् ।  
अत्र केचिदयं श्लोकः पूर्वश्लोकेन संहितः ॥ १७९ ॥  
प्रपत्तिं स्वाङ्गसंपूर्ण विदधातीति मन्वते ।  
अत्रोक्तनिखिलोपायविलक्षणतयोदितम् ॥ १८० ||  
सर्वगुह्येतरोपायविधानं श्लोकयुग्मतः ।  
'इदं तु ते गुह्यतममि’ति प्रस्तुत्य पूर्वतः ॥ १८१ ॥  
ज्ञानं नियमितं यत्तु गुह्याद्गुह्यतरं ततः ।  
तद्वक्ष्यमाणोपायस्य सर्वगुह्यतमत्वतः ॥ १८२ ॥  
इत्येवं ज्ञायते भूयश्शब्दोऽप्यत्रातिशायिभाक् ।  
राजगुह्याच्च भवनाद्देवानां गुह्यभावतः ॥ १८३ ॥  
सर्वगुह्यतमत्वं तु न्यासस्यैवात्र युज्यते ।  
पूर्वोक्तभजनश्लोकसारूप्येण निगम्यते ॥ १८४ ॥  
अनेन भजनत्वेन तदङ्गत्वविचार्यता ।  
ध्यानार्चनप्रणामास्तु योगशेषतयोदिताः ॥ १८५ ॥  
तत्र युक्त्वैवमात्मानमिति योगस्य दर्शनान्।  
अन्योपायपरत्वेऽत्र मन्मनाभववाक्यतः ॥ १८६ ॥  
तेन स्थैर्यविधानेन विश्वासोऽत्र प्रदर्श्यते ।  
मद्भक्ता इत्यनेनान्यपुरुषार्थाभिलाषिता ॥ १८७ ॥  
मद्याजीति प्रपन्नस्य समाचारविधिः क्रमः ।  
अत्रोक्तमानुकूल्यञ्च प्रातिकूल्यविवर्जनम् ॥ १८८ ॥।  
मां नमस्कुर्विति न्यासस्साक्षादत्र विधीयते ।  
नमसो न्यासवाचित्वं मूलमन्त्रे प्रदर्शितम् ॥ १८९ ॥  
शास्त्रे च नमसास्यैव प्रपत्तित्वं प्रकीर्तितम् ।  
एवं विधाय निक्षेपं विश्वासादिविशेषितम् ॥ १९० ॥  
प्राप्तिरूपं फलञ्चोक्तं 'मामेवैष्यसि’ वाक्यतः ।  
तस्यानपायस्सत्यं ते प्रतिजान इतीरितः ॥ १९१ ॥  
प्रियोऽसि मयि वक्तव्या विषयीकारयोग्यता ।  
ततस्तदितरोपायवरणं शरणस्य च ॥ १९२ ॥  
विधायाघविलोपस्य प्राधान्यं च प्रदर्शितम् ।  
तस्माच्छ्लोकद्वयेनात्र निक्षेपवरणात्मकम् ॥ १९३ ॥  
अर्थद्वयमशेषाङ्गवाक्यद्वयवदीरितम् ।  
निक्षेपस्य प्रधानत्वात् पूर्वत्वं वरणस्य च ॥ १९४ ॥  
इदं ते नातपस्कायेत्यधिकारिविशोधनम् ।  
य इदं परमं गुह्यमित्युपायस्य वैभवम् ॥ १९५ ॥  
न च तस्य इति प्रोक्तं शरणागतगौरवम् ।  
अध्येष्यते चेत्मारभ्य प्रबन्धस्य प्रशस्यते ॥ १९६ ॥  
अतश्श्लोकद्वयाच्छ्रलोकाच्चरमाद्वापि केवलात् ।  
सर्वोपायसमुद्रिक्तपरैकोपायतोदिता ॥ १९७ ॥  
सौम्यजामातृमुनिना गुरुस्नेहदशान्वयात् ।  
विहितश्श्लोकवर्यार्थस्तत्त्वदीपस्य संग्रहः ॥ १९८ ॥

इति तत्त्वदीपसंग्रहकारिकायां  चरमश्लोकप्रकरणं समाप्तम्।  
इति श्रीवादिकेसरिसौम्यजामातृमुनिकृतिषु  
तत्त्वदीपसङ्ग्रहः समाप्तः ॥