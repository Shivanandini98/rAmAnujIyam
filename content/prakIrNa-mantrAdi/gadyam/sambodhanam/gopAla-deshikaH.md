+++
title = "गोपाल-देशिकः"
+++


<details open><summary>विश्वास-प्रस्तुतिः</summary>

सत्यज्ञानानन्दस्वरूप!  
अमल, वत्सल,  
स्वामिन्, सुशील, सुलभ, सर्वज्ञ, सर्व-शक्ते,  
परम-कारुणिक, कृतज्ञ, स्थिर,  
परिपूर्ण, परमोदार,  
शुद्ध-सत्त्वमय-दिव्य-मङ्गल-विग्रहोपेत श्रीमन्नारायण!
</details>

<details><summary>मूलम्</summary>

सत्यज्ञानानन्दस्वरूप अमलवत्सल स्वामिन् सुशील सुलभ सर्वज्ञ सर्वशक्ते परमकारुणिक कृतज्ञ स्थिर परिपूर्ण परमोदार शुद्धसत्त्वमयदिव्यमङ्गलविग्रहोपेत श्रीमन्नारायण
</details>

<details><summary>आह्निकार्थ-प्रकाशिका - वत्सलः</summary>

यत् तु 

> प्रपत्ति-प्रकरण-स्थ-वत्सल-शब्दः दोषभोग्यत्व-परः  
समन्वयाधिकरण-श्रुत-प्रकाशिकायां वात्सल्यं दोषेष्व् अपि गुणत्व-बुद्धिः  
यथा "मातुर् वत्सल" इति।+++(4)+++   
व्यासार्यकृत-बृहद्-गद्य-भाष्ये ऽप्य् एवम् एवोक्तम् । 
गुणत्व-बुद्धिः = भोग्यत्व-बुद्धिः ।  
दोषेषु भोग्यत्वाभावे तद्-बुद्धेः प्रमात्वायोगात्  
दोषभोग्यत्व-सिद्धिर् 

इति कैश्चिद् उक्तम् । तद् असारम् ।

[[159]]

उक्तव्यासार्यवचनम् अतिवाद-रूपम्  
इत्य् आचार्य-पाद-कृत-पृथु-गद्य-भाष्ये ऽभिहितत्वात्

> चण्डालमपि वृत्तस्थं  
> तं देवा ब्राह्मणं विदुः

इत्यादाव् अपि शब्दस्यातिवाद-लिङ्गत्वं सम्प्रतिपन्नम् ।  
गुणत्व-बुद्धिर् इत्यत्र गुणत्व-पदस्य यथाश्रुतार्थ-स्वीकारो नोचितः -  
दोषेषु गुणत्वाभावेन तद्-बुद्धेः भ्रमत्वापत्तेः ।  
न हि सर्वज्ञे भगवति भ्रमाङ्गीकार उचितः ।  

भोग्यत्वं न गुणत्व-पद-वाच्यम् - रूढौ कोशादि-मानाभावात्,  
योगे व्याकरण-निरुक्त्य्-आद्य्-अभावात् । 

भगवद्गुणदर्पणे 'वत्सरो वत्सलो वत्सी'त्य्-अत्र तत्-पदयोगार्थ एवं वर्णितः –

> तत्र हेतुः वत्सलः- वत्सान् स्वोत्सुकान् कामयते इति । "वत्सांसाभ्यां कामबले" इति 'लच्' प्रत्ययः (अष्टा5.2.98) ।  
स हि चिरपरुचीयमानेष्व् अपि शरणागतेषु  
कस्यापि हेतोः सद्यः प्रसूतेष्व् इव वत्सेषु  
सहुङ्कारास् सपयः-संस्नव-स्तन-वेदनाः कींकर्तव्यताऽऽकुला धेनव इव  
संभ्राम्यति इति रावणेऽपि प्रसिद्धम् ।
"विदितः स हि घर्मज्ञः शरणागतवत्सलः" इति  (राम.सु.20.20)।  
तच्छील-भगवद्-उपकरणत्वात् +हि  
प्रसिद्धस्यापि धर्मस्य ताच्छील्यम् ।। [नि-472. सर्वस्यान्तर्निवसने तस्य हेतुरथोच्यते । वत्से यतो धेनुरिव वत्सलः शरणागते ।।]

उदाहृत-सूत्र-वृत्तिर् एवं वैयाकरण-प्रदर्शिता । 

वत्साभ्याङ् कामबले आभ्यां लच् स्यात्  
यथासंख्यं कामवति बलवति चार्थे वत्सलः अंसल इति ।  
वत्स-शब्दस्य तर्णक-परत्वम् अभिप्रेत्य  
भगवद्गुणदर्पणे तत्-पदं व्याख्यातम् ।  
ततश् च तर्णक-विषयक--  
धेनु-गत-काम-सदृश--  
शरणागत-विषयक--कामनावान् भगवान् इति फलितम् ।  
उपमान-विशेष-प्रदर्शनेन कामः स्नेह-रूपः ।  
स च दोषानादर-हेतुः फलित इति । उक्तं हि शरण्येन

> दोषो यद्यपि तस्य स्यात्  
> सताम् एतद् अगर्हितम्

इति ।  
अत्र गोविन्दराजीय-चरम-व्याख्यानम् -  

> एतत् दुष्ट-शरणागत-परिग्रहः,  
> **सतां** सामान्य-विशेष-शास्त्र-विदाम्,  
> **अगर्हितं** = गर्हिताद् अन्यत्  
> पूजनीयम् इत्य् अर्थः ।  
> 
>> दुष्ट-जन-परिग्रहस्य शिष्ट-गर्हितत्वात्  
>> शास्त्र-निन्दितत्वाच् चायुक्तम्  
> 
> इत्याशङ्क्य  
> सत्यम् एतत् दुष्ट-जन-त्याज्यत्व-वचनं सामान्य-विषयम् ।  
> तस्माद् अपि वध्यं प्रपन्नं न प्रतिप्रयच्छन्तीत्य्-एवम्-आदि-शरणागतापरित्याग-विषय-शास्त्रस्य सद्भावात्  
> दुष्टस्यापि शरणागतस्य सुरक्षणे शिष्ट-गर्हा नास्ति ।  
> प्रत्युत श्रेय एवेत्य् आह **सताम् एतद् अगर्हितम्** इति ।

[[160]]

भगवद्गुणदर्पणे, 'अविज्ञाता सहस्रांशुर्' इत्येतद्-व्याख्याने

> ननु "आश्रितापराध-व्यतिरिक्त-सर्वज्ञ इति विप्रतिषिद्धम्"?  
न, तद्-अपराधेषु +अतात्पर्येण +उपेक्षा हि अज्ञाने विवक्षिता । उपेक्षते हि तेषां दोषम्-- "दोषो यद्यपि तस्य स्यात्" इति । (राम.यु. 28.3) "अपि चेत्सुदुराचारो भजते मामनन्यभाक्" इति ।। (गीता. 9.30)

इति भगवतः आश्रित-दोषे उपेक्षेत्य् उक्तम् ।  
एवं च दोषाणां परित्याग-हेतुत्वोक्तिः  
शरणागत-व्यतिरिक्त-विषयेति विषय-व्यवस्थेति गोविन्दराजोक्तेः  
**दोषेष्वपि गुणत्व-बुद्धिः** परित्यागाहेतुत्व-बुद्धिर् इत्य् अर्थो ग्राह्यः ।  
"परित्याग-हेतुत्वेन दोषादराभाव" इति फलितम् ।  

श्रीवत्साङ्क-श्रीमन्नारायणमुनि-कृताष्टश्लोकी-व्याख्याने -

> अत्र सौशील्यादयः पञ्च गुणाः  
> व्यासार्यैः शरणागति-गद्यभाष्ये निरूपिता

इत्युक्त्वा

> वात्सल्यन् नाम दोषेष्व् अपि गुणत्वबुद्धिः  
> यथा सद्यःप्रसूताया धेनोर् वत्स

इति व्यासार्य-वाक्यम् उदाहृत्योक्तं 'इदं च क्षमाकाष्ठारूपम्' इति ।  
'மாலென்கோ' इति द्रमिडोपनिषद्-वाक्यं  
'आश्रितवत्सल' னென்று சொல்லுவனோ इति श्रीभाष्यकाराज्ञा-मूलक-द्रमिडोपनिषद्-भाष्य-षट्सहस्रिकायां विवृतम् ।  
மால் என்கிற पदं न दोषभोग्यत्वार्थकम् ।  
किन्तु स्नेहार्थकम् इति द्रमिडभाषाविदां प्रसिद्धम् ।  
अत एव अन्तर्-अधिकरण-श्रुत-प्रकाशिकायां **वात्सल्यं** दोषानादरहेतुः स्रेहः यथा मातुः पुत्र इत्युक्तम् ।

> वत्सरे कुटजे वत्सस्  
> सुतादौ तर्णके त्रिषु

इति नानार्थरत्नमालावाक्यात् वत्सपदं सुतपरम् इत्यभिप्रेत्य  
यथा मातुः पुत्र इत्युक्तम् । भगवद्-गुणदर्पणे +++(कुत्र??)+++ -

> अथैवम् उत्सुकी-कृतेषु वात्सल्यतोऽप्य्  
> आनन्त्यं परम-तुङ्गम् आत्मानं  
> परम-निम्न-भव-पातालात् जीवान् आरोहयतो  
> महत्यारोहण-सोपान-पर्वानुपूर्वी अस्येति महाक्रमः -  
> यथा जननी स्तनन्धयम् आदौ स्तन्यं दापययति,  
> अथ दुग्धम्, अथाहारम्, अथ भोगान् गमयति। 

इति वत्सपदस्य सुत-परत्वे स्नेहकार्यम् उदाहृतम् ।  
अतो वात्सल्यं दोषभोग्यत्वम् इति कथनम् अमूलकम्,

[[161]]

शब्दव्युत्पत्ति-सम्प्रदाय-ग्रन्थ-विरुद्धं चेति बोध्यम् । 
</details>

